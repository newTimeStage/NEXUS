---
title: 周文王政典
author: NEXUS Editorial Team
date: 9763-01-14
category: 演进轨迹
---

# 周文王政典
> 昔在文王，商纣并立，困于虐政，将弘道以弼无道，作《度训》。
### 度训
天生民而制其度，度小大以整，权轻重以极，明本末以立中。立中以补损，补损以知足。知足以序爵，序爵以明等极，极以正民，正中外以成命。正上下以顺政。政以内成，化行自迩，弥兴自远，远迩备极，终也敬微。补在顺分。分微在明。明王是以敬微而顺分，分次以知和，知和以知乐，知乐以知哀，知哀以知慧，内外以知人。

凡民生而有好有恶，小得其所好则喜，大得其所好则乐，小遭其所恶则忧，大遭其所恶则哀。然凡民之所好恶，生物是好，死物是恶，民至有好而不让，不从其所好，必犯法，无以事上。民至有恶不让，不去其所恶，必犯法，无以事上，边行于此，尚有顽民，而况曰不去其所恶而从其所好，民能居乎。若不争力，何以求之？力争则力政，力政则无让，无让则无礼，无礼，虽得所好，民乐乎？若不乐，乃所恶也。

凡民不忍好恶，不能分次，不次则夺，夺则战，战则何以养老幼，何以救痛疾葬丧，何以胥役也。明王是以极等以断好恶，教民次分，扬举力竞。任壮养老长幼，有报，民是以胥役也。

夫力竞，非众不克，众非和不众，和非中不立，中非礼不慎，礼非乐不履。明王是以无乐非人，无哀非人。人是以众，人众，赏多罚少，政之美也。罚多赏少，政之恶也。罚多则困，赏多则乏，乏困无丑，教乃不至。是故民主明丑以长子孙，子孙习服，鸟兽仁德。土宜天时，百物和治，治之初，厉初哉。治化则顺，是故无顺非厉，长幼成而生，曰顺极。
+ ---
> 殷人作教，民不知极，将明道极以移其俗，作《命训》。
### 命训
天生民而成大命，命司德，正之以祸福，立明王以顺之，曰：大命有常，小命日成，成则敬，有常则广，广以敬命，则度至于极。夫司德司义而赐之福禄，福禄在人，能无惩乎？若惩而悔过，则度至于极。夫或司不义而降之祸，在人，能无惩乎？若惩而悔过，则度至于极。夫民生而丑不明，无以明之，能无丑乎？若有丑而竞行不丑，则度至于极。夫民生而乐生，无以谷之，能无劝乎？若劝之以忠，则度至于极。夫民生而恶死，无以畏之，能无恐乎？若恐而承教，则度至于极。

六极既通，六闲具塞，通道通天以正人，正人莫如有极，道天莫如无极。道天有极则不威，不威则不昭，正人无极则不信，不信则不行。明王昭天信人以度功，地以利之，使信人畏天，则度至于极。

夫天道三，人道三，天有命有祸有福，人有丑有绋絻有斧钺，以人之丑当天之命，以绋絻当天之福，以斧钺当天之祸，六方三述，其极一也，不知则不行。极命则民墯，民墯则旷命，旷命以诫其上，则殆于乱；极福则民禄，民禄则干善，干善则不行；极祸则民鬼，民鬼则淫祭，淫祭则罢家；极丑则民叛，民叛则伤人，伤人则不义；极赏则民贾其上，贾其上则民无让，无让则不顺；极罚则民多诈，多诈则不忠，不忠则无报。凡此六者，政之殆也。明王是故昭命以命之，曰：大命世，小命身。

福莫大于行义，祸莫大于淫祭，丑莫大于伤人，赏莫大于信义，让莫大于贾上，罚莫大于贪诈。古之明王，奉此六者，以牧万民，民用而不失。

抚之以惠，和之以均，敛之以哀，娱之以乐，慎之以礼，教之以艺，震之以政，动之以事，劝之以赏，畏之以罚，临之以忠，行之以权。权不法，忠不忠，罚不服，赏不从劳，事不震，政不成，艺不淫，礼有时，乐不满，哀不至，均不壹，惠不不忍人，凡此物权之属也。

惠而不忍人，人不胜害，害不如死，均一则不和，哀至则匮，乐满则荒，礼无时则不贵，艺淫则害于才，政成则不长，事震则寡功，以赏从劳，劳而不至，以法从中则赏，赏不必中，以权从法则行，行不必以知权，权以知微，微以知始，始以知终。
+ ---
### 常训
天有常性，人有常顺，顺在可变，性在不改。不改可因，因在好恶，好恶生变，变习生常，常则生丑，丑命生德。明王于是立政以正之。民生而有习有常，以习为常，以常为慎。民若生于中，习常为常。夫习民乃常，为自血气始。明王自血气耳目之习，以明之丑。丑明乃乐义，乐义乃至上，上贤而不穷。哀乐不淫，民知其至，而至于子孙，民乃有古。古者因民以顺民。

夫民群居而无选，为政以始之，始之以古，终之以古。行古志今，政之至也。政维今，法维古。顽贪以疑，疑意以两，平两以参，参伍以权，权数以多，多宁以允，允德以慎，慎微以始而敬终。终乃不困。困在坟，诱在王，民乃苟，苟乃不明，哀乐不时，四征不显，六极不服，八政不顺，九德有奸，九奸不迁，万物不至。

夫礼非哀不承，非乐不竟，民是乏生。

夫好恶有四征：喜、乐、忧、哀，动之以则，发之以文，成之以民，行之以化。六极：命、丑、福、赏、祸、罚，六极不嬴，八政和平。八政：夫妻、父子、兄弟、君臣。八政不怩，九德纯恪。九德：忠、信、敬、刚、柔、和、固、贞、顺。

顺言曰政，顺政曰遂，遂伪曰奸，奸物在目，奸声在耳，耳目有疑。疑言有枢，枢动有私，私意无等。万民无法，法无在赦，法复在古，古者，明王奉法以明幽，幽王奉幽以废法，则一人也，而绩功不同，明王是以敬微而顺分。
+ ---
> 上失其道，民散无纪，西伯修仁，明耻示教，作《文酌》。
### 文酌
民生而有欲、有恶、有乐、有哀、有德、有则，则有九聚，德有五宝，哀有四忍，乐有三丰，恶有二咎，欲有一极。极有七事，咎有三尼，丰有三频，忍有四赦，宝有五大，聚有九酌。
- **九酌**：一、取允移人，二、宗杰以亲，三、发滞以正民，四、贷官以属，五、人使必礼，六、往来取此，七、商贾易资，八、农人美利，九、恩宠可动。
- **五大**：一、大知率谋，二、大武剑勇，三、大工赋事，四、大商行贿，五、大农假贷。
- **四赦**：一、守之以信，二、因亲家年，三、取戚免梏，四、乐生身复。
- **三频**：一、频禄质，二、阴福灵极，三、留身散真。
- **三尼**：一、除戎咎丑，二、申亲考疏，三、假时权要。
- **七事**：一、滕咎信志，二、援拔渎谋，三、聚疑沮事，四、滕属威众，五、处宽身降，六、陵塞胜备，七、录兵免戎。
- **一极**：惟事昌道，开蓄伐。伐有三穆、七信、一干、二御、三安、十二来。
- **三穆**：一、绝灵破城，二、筮奇昌为，三、龟从惟凶。
- **七信**：一、仁之慎散，二、知之万巧，三、勇之精富，四、族之寡贿，五、商之浅资，六、农之少积，七、贵之争宠。
- **一干**：胜权舆。
- **二御**：一、树惠不瘱，二、既用兹忧。
- **三安**：一、定居安帑，二、贡贵得布，三、刑罪布财。
- **十二来**：一、弓，二、矢归射，三、轮，四、舆归御，五、剥，六、鱼归蓄，七、陶，八、冶归灶，九、柯，十、匠归林，十一、竹，十二、苇归时。
- **三穆**、七信、一干、二御、三安、十二来，伐道咸布，物无不落，落物取配，维有用究。急哉急哉，后失时。
+ ---
### 籴匡
成年，谷足宾，祭以盛。大驯钟绝，服美义淫。阜畜约制，余子务艺。宫室城廓修为备，供有嘉菜，于是日满。

年俭，谷不足，宾祭以中盛。乐唯钟鼓，不服美。三牧五库补摄，凡美不修，余子务穑，于是糺秩。

民饥，则勤而不宾，举祭以薄。乐无钟鼓。凡美禁，畜不阜群。车不雕攻，兵备不制，民利不淫。征当商旅，以救穷乏，问随乡，不鬻熟。分助有匡，以绥无者。于是救困。

大荒，有祷无祭。国不称乐，企不满壑，刑法不修，舍用振穹，君亲迅方，卿参告籴，余子倅运，开廪同食，民不藏粮，日有匡。俾民畜，唯牛羊，与民大疾惑，杀一人无赦。男守疆，戎禁不出，五库不膳，丧处无度，察以薄资。礼无乐，宫不帏，嫁娶不以时，宾旅设位有赐。
+ ---
### 武称
大国不失其威，小国不失其卑。敌国不失其权。

岠险伐夷，并小夺乱，御强攻弱而袭不正，武之经也。伐乱，伐疾，伐疫，武之顺也。贤者辅之，乱者取之，作者劝之，怠者沮之，恐者惧之，欲者趣之，武之用也。美男破老，美女破居。淫图破国，淫巧破时，淫乐破正，淫言破义，武之毁也。赦其众，遂其咎，抚其困，助其囊，武之闲也。饵敌以分，而照其储，以伐辅德，追时之权，武之尚也。春违其农，秋伐其穑，夏取其麦，冬寒其衣服，春秋欲舒，冬夏欲亟，武之时也。长胜短，轻胜重，直胜曲，众胜寡，强胜弱，饱胜觊，肃胜怒，先胜后，疾胜迟，武之胜也。追戎无恪，穷寇不格，力倦气竭，乃易克，武之追也。既胜人，举旗以号令，命吏禁掠，无取侵暴，爵位不谦，田宅不亏，各宁其亲，民服如合，武之抚也。百姓咸骨，偃兵兴德，夷厥险阻，以毁其服，四方畏服，奄有天下，武之定也。
+ ---
### 光文
思静振胜，光文维记。昭告周行，维旌所在。

收武释贿，无迁厥里，官校属职，因其百吏。公货少多，振赐穷士，救瘠补病，赋均田市。命夫复服，用损忧耻，孤寡无告，获厚咸喜。咸问外戚，书其所在，迁同氏姓，位之宗子。率用十五，绥用士女，教用显允，若得父母。宽以政之，孰云不听，听言靡悔，遵养时晦。晦明遂语，于时允武，死思复生，生思复所。人知不弃，爱守正户，上下和协，靡敌不下。执彼玉慓，以居其宇，庶民咸畊，童壮无辅，无拂其取，通其疆土。

民之望兵，若待父母。是故天下，一旦而定，奄有四海。
+ ---
### 大武
武有六制：政、攻、侵、伐、搏、战。善政不攻，善攻不侵，善侵不伐，善伐不搏，善搏不战。

政有四戚、五和；攻有四攻、五良；侵有四聚、三敛；伐有四时、三兴；搏有三哀、四赦；战有六厉、五卫、六庠、五虞。
- **四戚**：一、内姓，二、外婚，三、友朋，四、同里。五和：一、有天无恶，二、有人无隙，三、同好相固，四、同恶相助，五、远窄不薄。此九者，政之因也。
- **四攻**：一、攻天时，二、攻地宜，三、攻人德，四、攻行利。五良：一、取仁，二、取知，三、取勇，四、取材，五、取艺。凡此九者，攻之开也。
- **四聚**：一、酌之以仁，二、怀之以乐，三、旁聚封人，四、设围以信。三敛：一、男女比，二、工次，三、祗人死。凡此七者，侵之酌也。
- **四时**：一、春违其农，二、夏食其谷，三、秋取其刈，四、冬冻其葆。三兴：一、政以和时，二、伐乱以治，三、伐饥以饱。凡此七者，伐之机也。
- **三哀**：一、要不赢，二、丧民人，三、摈厥亲。四赦：一、胜人必嬴，二、取威信复，三、人乐生身，四、赦民所恶。凡此七者，搏之来也。
- **六厉**：一、仁厉以行，二、知厉以道，三、武厉以勇，四、师厉以士，五、校正厉御，六、射师厉伍。五卫：一、明仁怀恕，二、明知辅谋，三、明武摄勇，四、明材摄士，五、明艺摄官。凡此十一者，战之振也。
- **六广**：一、明令，二、明丑，三、明赏，四、明罚，六、竞竟。五虞：一、鼓走疑，二、备从来，三、佐车举旗，四、采虞人谋，五、后动捻之。凡此十一者，斗之客也。

无竞无害，有功无败。
+ ---
### 大明武
畏严大武，曰维四方，畏威乃宁。天作武，修戎兵，以助义、正违、顺天行。五官官候厥政，谓有所亡。城郭沟渠，高厚是量。既践戎野，备慎其殃，敬其严君，乃战赦。十艺必明，加之以十因，靡敌不荒。阵若云布，侵若风行，轻车翼卫，在戎二方。我师之穷，靡人不刚。
- **十艺**：一、大援，二、明从，三、余子，四、长兴，五、伐人，六、刑余，七、三疑，八、闲书，九、用少，十、兴怨。
- **十因**：一、树仁，二、胜欲，三、宾客，四、通旅，五、亲戚，六、无告，七、同事，八、程巧，九、任能，十、利事。

艺因伐用，是谓强转，应天顺时，时有寒暑，风雨饥疾，民乃不处，移散不败，农乃商贾，委以淫乐，赂以美女。主人若杖，兵至城下，高堙临内，日夜不解。方阵并功，云何能御。虽易必敬，是谓明武。

城高难平，湮之以土，开之以走路，俄传器橹。因风行火障水，水下惠，用元元，文诲其寡。旁隧外权，堕城湮溪，老弱单处，其辩乃离。既克和服，使众咸宜，竟其金革，是谓大夷。
+ ---
### 小明武
凡攻之道，必得地势，以顺天时，观之以今，稽之以古，攻其逆政，毁其地阻，立之五教，以惠其下。矜寡无告，实为之主。五教允中，枝叶代兴。国为伪巧，后宫饰女，荒田逐兽，田猎之所，游观是崇，台泉池在下，淫乐无既，百姓辛苦。上有困令，乃有极诅，上困下腾，戎迁其野，敦行王法，济用金鼓。降一列阵，无悗怒恚。按道攻巷，无袭门户。无受货赂，攻用弓弩，上下祷祀，靡神不下，具行冲梯，振以长旗。怀戚思终，左右愤勇，无食六畜，无聚子女，群振若雷，造于城下，鼓行参呼，以正什伍。上有轩冕，斧钺在下，胜国若化，故曰明武。
+ ---
> 维周王宅程三年，遭天之大荒，作《大匡》以诏牧其方，三州之侯咸率。
### 大匡
王乃召冢卿、三老、三吏大夫、百执事之人，朝于大庭。问罢病之故，政事之失，刑罚之戾，哀乐之尤，宾客之盛，用度之费及关市之征，山林之匮，田宅之荒，沟渠之害，怠堕之过，骄顽之虐，水旱之灾。曰：‘不谷不德，政事不时，国家罢病，不能胥匡，二三子不尚助不谷？官考厥职，乡问其人，因其耆老，及其总害。慎问其故，无隐乃情。及某日以告于庙，有不用命，有常不赦。’王既发命，八食不举，百官质方，皆不食饔。

及期日质明，王麻衣以朝，朝中无采衣。官考其职，乡问其利，因谋其灾，旁匡于众，无敢有违。诘退骄顽，方收不服，慎惟怠堕，什伍相保，动劝游居，事节说茂，农夫任户，户尽夫出。农廪分乡，乡命受粮，程课物征，躬竞比藏，藏不粥籴，籴不加均，赋洒其币，乡正保贷。成年不偿，信诚匡助，以辅殖财。财殖足食，克赋为征，数口以食，食均有赋。外食不赡，开关通粮，粮穷不转，孤寡不废。滞不转留，戍城不留，众足以守，出旅分均，驰车送逝，旦夕运粮。于是告四方游旅旁生，忻通所在，津济道宿，所至如归。币租轻，乃作母，以行其子。易资贵贱，以均游旅，使无滞。无粥熟，无室市，权内外，以立均，无蚤暮，闾次均行。均行众从，积而勿贾，以罚助均，无使之穷，平均无乏，利民不淫。无播蔬，无食种，以数度多少，省用。祈而不宾祭，服漱不制。国不乡射，乐不墙合。屋有补无作。资农不败务。非公卿不宾，宾不过具。哭不留日，登降一等。庶人不独，葬伍有植，送往迎来，亦如之。有不用命，有常不违。
+ ---
> 维三月，既生魄，文王令六州之侯，奉勤于商。商王用宗谗，震怒无疆，诸侯不娱，逆诸文王。文王弗忍，乃作《程典》，以命三忠。
### 程典
曰：“惟世罔极，汝尚助余体民，无小不敬，若毛在躬，拔之痛，无不省。政失患作，作而无备，死亡不诫，诫在往事，备必慎，备思地，思地慎制，思制慎人，思人慎德，德开，开乃无患。慎德必躬恕，恕以明德，德当天而慎下。下为上贷，力竞以让，让德乃行。慎下必翼上，上中立而下比，争省，和而顺；携乃争，和乃比。比事无政，无政无选，无选民乃顽，顽乃害上。故选官以明训，顽民乃顺，慎守其教，小大有度，以备灾寇。习其武诫，依其山川，通其舟车，利其守务。士大夫不杂于工商，士之子不知义，不可以长幼。工不族居，不足以给官；族不乡别，不可以入惠。为上不明，为下不顺无丑。轻其行，多其愚不知，慎地必为之图，以举其物，物其善恶。度其高下，利其陂沟，爱其农时，修其等列，务其土实。差其施赋，设得其宜，宜协其务，务应其趣。慎用必爱，工攻其材，商通其财，百物鸟兽鱼鳖，无不顺时。生穑省用，不滥其度，津不行火，薮林不伐，牛羊不尽齿不屠。美不害用，用乃思慎，用备不敬，不意多用，用寡立亲，用胜怀远，远格而迩安。于安思危，与始思终，于迩思备，于远思近，与老思和，不备无违，无违严戒。”
+ ---
### 程寤
维王元祀正月既生魄，大姒梦见商廷唯棘，乃小子发取周廷梓树于厥间，化为松柏棫柞。寤惊，告王。王弗敢占，诏太子发，俾灵名凶，祓。祝祈祓王，巫率祓大姒，宗丁祓太子发，敝告宗祊社稷，祈于六末山川，攻于商神，望，烝，占于明堂。王及太子发并拜吉梦，受商命于皇天上帝。
兴，曰：‘发，汝敬听吉梦。朋棘𣀘梓松，梓松柏副，棫㯱柞，柞化为雘。呜呼！何警非朋？何戒非商？何用非树？树因欲，不违材。如天降疾，旨味既用，不可乐，时不远。惟商戚在周，周戚在商。欲惟柏梦，徒庶言迏，矧有勿亡秋明武威，如棫柞亡根。呜呼，敬哉！朕闻周长不贰，务择用周，果拜不忍，绥用多福。惟梓敝不义，芃于商。俾行量亡乏，明明在向。惟容纳棘，亿亡勿用，不惎，使卑柔和顺，生民不灾，怀允。呜呼！何监非时？何务非和？何褢非文？何保非道？何爱非身？何力非人？人谋疆，不可以藏。后戒，人用汝谋，爱日不足。”
+ ---
### 秦阴
+ ---
### 九政
+ ---
### 九开
+ ---
### 刘法
+ ---
### 文开
+ ---
### 保开
+ ---
### 八繁
+ ---
### 酆保
维二十三祀，庚子朔，九州岛岛之侯，咸格于周，王在酆，昧爽，立于少庭。王告周公旦曰：“呜呼，诸侯咸格来庆，辛苦役周，吾何保守，何用行？”

旦拜手稽首曰：“商无无道，弃德刑范，欺侮群臣，辛苦百姓，忍辱诸侯，莫大之纲，福其亡，亡人惟庸。王其祀德纯礼，明允无二，卑位柔色，金声以合之。”
王乃命三公九卿及百姓之人，曰：“恭敬齐洁，咸格而祀于上帝。”商馈始于王，因飨诸侯。重礼生存吏，出送于郊，树昏于崇，内备五祥、六卫、七厉、十败、四葛，外用四蠹、五落、六冗、七恶。

- **五祥**：一、君选择，二、官得度，三、务不舍，四、不行赂，五、察民困。
- **六卫**：一、明仁怀恕，二、明照设谋，三、明戒摄勇，四、明才摄士，五、明德摄官，六、明命摄政。
- **七厉**：一、翼勤厉务，二、动正厉民，三、静兆厉武，四、翼艺厉物，五、翼言厉复，六、翼敬厉众，七、翼厉道。
- **十败**：一、佞人败朴，二、谄言毁积，三、阴资自举，四、女货速祸，五、比党不拣，六、佞说鬻狱，七、神龟败卜，八、宾祭推谷，九、忿言自辱，十、异姓乱族。
- **四葛**：一、葛其农时不移，二、费其土虑不化，三、正赏罚、狱无矜奇，四、葛其戎谋，族乃不罚。
- **四蠹**：一、美好怪奇以治之，二、淫言流说以服之，三、群巧仍兴以力之，四、神巫灵宠以惑之。
- **五落**：一、示吾贞以移其名，二、微降霜雪以取松柏，三、信蟜萌莫能安宅，四、厚其祷巫，其谋乃获，五、流德飘枉，以明其恶。
- **六容**：一、游言，二、行商工，三、军旅之庸，四、外风之所扬，五、困失而亡，作事应时，时乃丧，六、厚使以往来其所藏。
- **七恶**：一、以物角兵，二、令美其前而厚其伤，三、闲于大国，安得吉凶，四、交其所亲，静之以物，则以流其身，五、率诸侯以朝贤人，而己犹不往，六、令之有求遂

以生尤，七、见亲所亲，勿与深谋，命友人疑。”

旦拜曰：“呜呼，王孙其尊天下，适无见过，过适无好，自益以明而迹。呜呼，敬哉！视无祥、六卫、七厉、十败、四葛，不修国乃不固，务周四蠹、五落、六容、七恶，不使不允，不率不缓，反以自薄。呜呼，深念之哉！重维之哉！不深乃权不重，从权乃微，不从乃溃，溃不可复，戒后人其用汝谋。”

王曰：“允哉！”
+ ---
> 文王启谋乎后嗣，以修身敬戒，作《大开》、《小开》二篇。
### 大开
维王二月，既生魄，王在酆，立于少庭，兆墓九开，开厥后人。八儆、五戒。

- **八儆**：一、□旦于开，二、躬修九过，三、族修九禁，四、无竞维义，五、惯用九教，六、□用守备，七、足用九利，八、宁用怀安。
- **五戒**：一、祗用谋宗，二、经内戒工，三、无远亲戚，四、雕无薄□，五、祷无忧玉，及为人尽不足。

王拜儆无后人，谋竞不可以藏，戒后人其用汝谋，维宿不悉，日不足。
+ ---
### 小开
维三十有五祀，王念曰：“多□，正月丙子，拜望食无时，汝开后嗣，谋曰：呜呼，于来，后之人，余闻在昔，曰明明非常维德，曰为明食无时。汝夜何修非躬，何慎非言，何择非德。呜呼，敬之哉。汝恭闻不命，贾粥不雠，谋念之哉。不索祸招，无曰不免不庸不茂不次，人灾不谋，迷弃非人。

“朕闻用人不以谋说，说恶謟言，色不知适，适不知谋，谋泄，汝躬不允。呜呼，敬之哉，后之人。朕闻曰：谋有共軵如乃而舍人之好。佚而无穷、贵而不傲、富而不骄、两而不争、闻而不遥、遥而不绝、穷而不匮者，鲜矣。汝辩斯何乡非翼，维有其枳，枳亡重大，害小不堪柯引，维德之用，用皆在国，谋大，鲜无害。

“呜呼！汝何敬非时，何择非德，德枳维大人，大人枳维公，公枳维卿，卿枳维大夫，大夫枳维士。登登皇皇，君枳维国，国枳维都，都枳维邑，邑枳维家，家枳维于无疆。动有三极，用有九因，因有四戚、五私。极：明与与，有畏劝，汝何畏非义，何畏非世，何劝非乐，谋获三极，无疆动获。九因：无限务用三德，顺攻奸□，言彼翼翼，在意，仞时德。春育素草肃疏数满，夏育长美，柯华务水潦，秋初艺不节落，冬大刘，倍信，何谋本□，时岁至天视。

“呜呼，汝何监非时，何务非德，何兴非因，何用非极。维周于民，人谋竞，不可以后戒，后戒宿，不悉日，不足。”
+ ---
### 文儆
维文王告梦，惧后嗣之无保，庚辰诏太子发曰：“汝敬之哉！民物多变，民何乡非利，利维生痛，痛维生乐，乐维生礼，礼维生义，义维生仁。呜呼，敬之哉！民之适败，上察下遂信，何乡非私，私维生抗，抗维生夺，夺维生乱，乱维生亡，亡维生死。呜呼，敬之哉！汝慎守勿失，以诏有司，夙夜勿忘，若民之向引。汝何慎非遂，遂时不远，非本非标，非微非辉，壤非壤不高，水非水不流。呜呼，敬之哉！倍本者槁。汝何葆非监，不维一保监顺时，维周于民之适，败无有时，盍后戒后戒，谋念勿择。”
+ ---
### 文传
文王受命之九年，时维暮春，在鄗，召太子发，曰：‘呜呼！我身老矣，吾语汝：我所保与我所守，守之哉！’

厚德广惠，忠信慈爱，人君之行。不为骄侈，不为泰靡，不淫于美，括柱茅茨，为民爱费。
山林非时不升斤斧，以成草木之长；川泽非时不入网罟，以成鱼鳖之长；不卵不䠣，以成鸟兽之长。畋渔以时，不杀童，不夭胎；童牛不服，童马不驰。泽不行害，土不失宜，万物不失其性，天下不失其时。

土可犯，材可蓄。润湿不谷，树竹苇莞蒲，砾石不可谷，树之葛木，以为絺绤，以为材用。故凡土地之间者，圣人裁之，并为民利。是以鱼鳖归其渊，鸟兽归其林，孤寡辛苦，咸赖其生。

山林以遂其材，工匠以为其器，百物以平其利，商贾以通其货。工不失其务，农不失其时，是谓和德。

土多民少，非其土也；土少人多，非其人也。是故土多，发政以漕四方，四方流之；土少安帑而外其务，方输。《夏箴》曰：“中不容利，民乃外次。”《开望》曰：“土广无守，可袭伐；土狭无食，可围竭。二祸之来，不称之灾。”

天有四殃：水、旱、饥、荒。其至无时，非务积聚，何以备之？《夏箴》曰：“小人无兼年之食，遇天饥，妻子非其有也；大夫无兼年之食，遇天饥，臣妾舆马非其有也；国无兼年之食，遇天饥，百姓非其有也。”戒之哉！弗思弗行，祸至无日矣。明开塞禁舍者，其取天下如化；不明开塞禁舍者，其失天下如化。

人各修其学而尊其名，圣人制之。故诸横生尽以养从生，从生尽以养一丈夫。

无杀夭胎，无伐不成材，无堕四时。如此者十年，有十年之积者王；有五年之积者霸，无一年之积者亡。生十杀一者，物十重，生一杀十者，物顿空。十重者王，顿空者亡。

兵强胜人，人强胜天，能制其有者，则能制人之有；不能制其有者，则人制之。令行禁止，王始也。

出一曰神明，出二曰分光，出三曰无适异，出四曰无适与。无适与者亡。’
+ ---
> 维王五十年，不𤶠。王念日之多历，恐述《保训》。
### 保训
戊子自㳛。己丑昧爽□□□□□□□□□。若曰：‘发，朕疾捷甚，恐不汝及训。昔前人传保，必受之以詷。今朕疾允病，恐弗念终。汝以箸受之。钦哉！

勿淫！昔舜久作小人，亲耕于历丘，恐救中。自诣厥志不违于庶万眚之多欲。厥有施于上下远尔乃易位设诣，测阴阳之物，咸顺不逆。舜既得中，言不易实变名，身兹备，惟允。翼不解，用作三降之德。帝尧嘉之，用受厥绪。吁呼，祗之哉！昔微假中于河，以复有易伓厥罪。微无害，乃归中于河。微志弗忘，传贻子孙，至于成汤，祗服不解，用受大命。吁呼！发，敬哉！

朕闻兹不久，命未有所延，今汝祗服毋解，其有所由矣，不及尔身受大命，敬哉！毋淫！日不足惟宿不详。’
