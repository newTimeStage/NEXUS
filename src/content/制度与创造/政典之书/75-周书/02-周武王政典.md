---
title: 周武王政典
author: NEXUS Editorial Team
date: 9763-01-14
category: 演进轨迹
---

# 周武王政典
> 文王既没，武王嗣位，告周公禁五戎，作《柔武》。
### 柔武
维王元祀一月，既生魄，王召周公旦曰：“呜呼，维在王考之绪功，维周禁五戎，五戎不禁，厥民乃淫。一曰土观幸时，政匮不疑；二曰狱雠刑蔽，奸吏济贷；三曰声乐乱惑，饰女灭德；四曰维势是辅，维祷是怙；五曰盘游安居，枝叶维落。五者不距，自生戎旅。

“故必以德为本，以义为术，以信为动，以成为新，以决为计，以节为胜。务在审时，纪纲为序，和均道理，以匡辛苦。见寇奋戚，靡适无下。胜国若化，不动金鼓，善战不斗。故曰柔武，四方无拂，奄有天下。”
+ ---
### 大武开
维王一祀二月，王在酆，密命。访于周公旦，曰：“呜呼！余夙夜维商，密不显，谁知？告岁之有秋。今余不获其落，若何？”

周公曰：“兹在德敬，右周其维天命，王其敬命。无远戚，无干和，无再失，维明德无佚。佚不可还，维文考恪勤战战，何敬何好何恶？时不敬，殆哉！”

王拜曰：“允哉！余闻国有四戚、五和、七失、九因、十淫。非不敬，不知。今而言维格，余非废善以自塞，维明戒是祗。”

周公拜曰：“兹顺天，天降寤于程，程降因于商。商今生葛，葛右有周。维王其明用《开和》之言，言孰敢不格？

- **四戚**：一、内同姓，二、外婚姻，三、官同师，四、哀同劳。
- **五和**：一、有天维国，二、有地维义，三、同好维乐，四、同恶维哀，五、远方不争。
- **七失**：一、离在废，二、废在祗，三、比在门，四、谄在内，五、私在外，六、私在公，七、公不违。
- **九因**：一、神有不飨，二、德有不守，三、才有不官，四、事有不均，五、两有必争，六、富有别，七、贪有匮，八、好有遂，九、敌有胜。
- **十淫**：一、淫政破国，动不时，民不保；二、淫好破义，言不协，民乃不和；三、淫乐破德，德不纯，民乃失常；四、淫动破丑，丑不足，民乃不让；五、淫中破礼，礼不同，民乃不协；六、淫采破服，服不度，民乃不顺；七、淫文破典，典不式教，民乃不类；八、淫权破故，故不法，官民乃无法；九、淫贷破职，百官令不承；十、淫巧破用，用不足，百意不成。呜呼，十淫不违，危哉！今商维兹，其唯第兹命不承，殆哉！若人之有政令，废令无赦。乃废天之命，讫文考之功绪，忍民之苦，不祥。若农之服田，务耕而不耨，维草其宅，既秋而不获，维禽其飨之，人而获饥，云谁哀之。”

王拜曰：“格乃言。呜呼，夙夜战战，何畏非道，何恶非是。不敬，殆哉！”
+ ---
### 小武开
维王二祀一月，既生魄，王召周公旦，曰：“呜呼！余夙夜忌商，不知道极，敬听以勤天命。”

周公拜手稽首，曰：“在我文考，顺明三极，躬是四察，循用五行，戒视七顺，顺道九纪。三极既明，五行乃常，四祭既是，七顺乃辨，明势天道，九纪咸当，顺德以谋，罔惟不行。
- **三极**：一、维天九星，二、维地九州岛岛，三、维人四左。
- **四察**，一、目察维极，二、耳察维声，三、口察维言，四、心察维念。
- **五行**：一、黑位水，二、赤位火，三、苍位木，四、白位金，五、黄位土。
- **七顺**：一、顺天得时，二、顺地得助，三、顺年得和，四、顺利财足，五、顺得助明，六、顺仁无失，七、顺道有功。
- **九纪**：一、辰以纪日，二、宿以纪月，三、日以纪德，四、月以纪刑，五、春以纪生，六、夏以纪长，七、秋以纪杀，八、冬以纪藏，九、岁以纪终。

时候，天视可监，时不失，以知吉凶。”

王拜曰：“允哉！余闻在昔，训典中规。非时，罔有恪言，日正余不足。”
+ ---
> 武王评《谇》，周公为道以为宝，作《宝典》。
### 宝典
维王三祀二月丙辰朔，王在鄗，召周公旦，曰：“呜呼，敬哉！朕闻曰：何修非躬，躬有四位、九德。何择非人，人有十奸。何一本谋，谋有十散，不圉我哉。何慎非言，言有三信，信以生宝，宝以贵物，物周为器。美好宝物无常，维其所贵信，无不行。行之以神，振之以宝，顺之以事，明众以备，攻治以用，庶格怀患。
- **四位**：一曰定，二曰正，三曰静，四曰敬，敬位丕哉，静乃时非，正位不废，定得安宅。
- **九德**：一、孝，孝畏哉，乃不乱谋；二、悌，悌乃知序，序乃伦，伦不腾上，上乃不崩；三、慈惠，慈惠知长幼，知长幼，乐养老；四，忠恕，是谓四仪。风言大极，意定不移；五、中正，是谓权断，补损知选；六、恭逊，是谓容德，以法从权，安上无慝；七、宽弘，是谓宽宇，准德以义，乐获顺嘏；八、温直，是谓明德，喜怒不隙，主人乃服；九、兼符，是谓明刑，惠而能忍，尊天大经。九德广备，次世有声。
- **十奸**：一、穷居干静，二、酒行干理，三、辩惠干知，四、移洁干清，五、死勇干武，六、展允干信，七、比誉干让，八、阿众干名，九、专愚干果，十、愎孤干贞。
- **十散**：一、废法乱纪，其谋乃泄；二、刱奇好异，政令乃滋；三、浅薄闲瞒，其谋乃获；四、说咷轻意，乃伤营立；五、行恕不愿，弗忧其图；六、极言不度，其谋乃费；七、以亲为疏，其谋乃虚；八、新私虑适，百事乃僻；九、愚而自信，不知所守；十、不释太约，见利忘亲。
- **三信**：一、春生夏长无私，民乃不迷；二、秋落冬杀有常，政乃盛行；三、人治百物，物德其德，是谓信极。而其余也，信既极矣，嗜欲所在，在不知义，欲在美好，有义，是谓生宝。”

周公拜手稽首，兴，曰：“臣既能生宝，恐未有子孙其败。既能生宝，未能生仁，恐无后亲王宝生之，恐失王会，道维其废。”

王拜曰：“格而厣。维说余劝之以安位，教之广，用宝而乱，亦非我咎，上设荣禄，不患莫仁。仁以爱禄，允维典程，既得其禄，又增其名，上下咸劝，孰不竞仁。维子孙之谋，宝以为常。”
+ ---
### 酆谍
维王三祀，王在酆，谍言告闻。王召周公旦，曰：“呜呼，商其咸辜，维日望谋建功，谍言多信，今如其何？”

周公曰：“时至矣，乃兴师循故。初用三同：一、戚取同，二、任用能，三、矢无声。三让：一、近市，二、贱粥，三、施资。三虞：一、边不侵内，二、道不驱牧，三、郊不留人。”

王曰：“呜呼，允从三，三无弗，基征可因。与周同爱，爱微无疾，疾取不取，疾至致备。曲祷不德，不德不成，害不在小，终维实大，悔后乃无。帝命不謟，应时作谋，不敏殆哉。”

周公曰：“言斯允格，谁从己出，出而不允，乃灾；往而不往，乃弱。士卒咸若，周一心。”
+ ---
> 武王将起师伐商，寤有商儆，作《寤儆》。
### 寤儆
维四月朔，王告儆，召周公旦，曰：“呜呼，谋泄哉！今朕寤，有商惊予。欲与无则，欲攻无庸，以王不足，戒乃不兴，忧其深矣。”

周公曰：“天下不虞周，惊以寤王，王其敬命，奉若稽古维王。克明三德维则，戚和远人维庸。攻王祷，赦有罪，怀庶有，兹封福。监戒善败，护守勿失，无虎傅翼，将飞入邑，择人而食。不骄不吝，时乃无敌。”

王拜曰：“允哉！余闻曰：维乃予谋，谋时用臧，不泄不竭，维天而已。余维与汝监旧之葆，咸祗日戒，戒维宿。”
+ ---
### 武顺
天道尚左，日月西移；地道尚右，水道东流。人道尚中，耳目役心。心有四佐，不和曰废。地有五行，不通曰恶。天有四时，不时曰凶。天道曰祥，地道曰义，人道曰礼。知祥则寿，知义则立，知礼则行。礼义顺祥曰吉。吉礼左还，顺天以利本。武礼右还，顺地以利兵。将居中军，顺人以利阵。人有中，曰参，无中曰两，两争曰弱，参和曰强。男生而成三，女生而成两。五以成室，室成以生民，民生以度。左右手各握五，左右足各履五，曰四枝，元首曰末。五五二十五，曰元卒。

一卒居前曰开，一卒居后曰敦。左右一卒曰闾，四卒成卫曰伯。三伯一长曰佐，三佐一长曰右。三右一长曰正，三正一长曰卿。三卿一长曰辟。辟必明，卿必仁，正必知，右必和，伯必勤，卒必力。辟不明，无以虑官；卿不仁，无以集众；伯不勤，无以行令；卒不力，无以承训。

均卒力，貌而无比，不则不顺。均伯勤，劳而无携，携则不和。均佐肃静而无留，留则无成。均右和恭而无羞，羞则不兴。辟必文圣如度。元忠尚让，亲均惠下，集固介德。危言不干德，曰正。正及神人曰极世，世能极曰帝。
+ ---
### 武穆
曰若稽古，曰：昭天之道，熙地之载，揆民之任，夷德之用。总之以咸殷，等之以咸禁，成之以咸和，咸康于民，卿格维时，监于列辟。

敬惟三事，永有休哉。三事：一、倡德，二、和乱，三、终齐。

德有七伦，乱有五遂，齐有五备。

- **七伦**：一、毁城寡守不路，二、通道不战，三、小国不凶不伐，四、正维昌静不疑，五、睦忍宁于百姓，六、禁害求济民，七、一德训民，民乃章。
- **五遂**：一、道其通以决其雍，二、绝遏无赦，不疑，三、挫锐无赦，不危，四、闲兵无用，不害，五、复尊离群，不敌。
- **五备**：一、同往路以揆远迩，二、明要丑友德，以众尔庸，三、明辟章远以肃民教，四、明义倡尔众教之以服，五、要全文德、不畏强宠。

钦哉！钦哉，余夙夜求之无射。
+ ---
> 武王将行大事乎商郊，乃明德于众，作《和寤》。
### 和寤
王乃出图商，至于鲜原，召邵公奭、毕公高。王曰：“呜呼，敬之哉！无竞惟人，人允忠；惟事惟敬，小人难保，后降惠于民，民罔不格，惟风行贿，贿无成事。绵绵不绝，蔓蔓若何，豪末不掇，将成斧柯。”

王乃厉翼于尹氏八士，唯固允让，德降为则，振于四方，行有令问，成和不逆，加用祷巫，神、人允顺。
+ ---
### 耆夜
武王八年，征伐耆，大咸戡之。还，乃饮至于文太室。毕公高为客，召公保奭为来，周公旦为宔，辛公𧧰甲为位，作策逸为东堂之客，郘尚甫命为司政，监饮酒。

王夜爵酬毕公，作诃一终曰《乐乐旨酒》：‘乐乐旨酒，宴以二公；恁尽仁兄俤庶民和同。方臧方武，穆穆克邦；嘉爵速饮，后爵乃从。’

周公夜爵酬毕公，作诃一终曰《赑赑》：‘赑赑戎服，臧武赳赳。毖精𢘓猷，裕德乃救；王有旨酒，我忧以蜉，既醉又侑，明日勿稻。’

周公或夜爵酬王，作祝诵一终曰《明明上帝》：‘明明上帝，临下之光，丕㬎逨格，歆厥禋盟，于月有盈缺，岁有歇行，作兹祝诵，万寿无疆。’

周公秉爵未饮，蟋蟀𧻖降于堂，周公作诃一终曰《蟋蟀》：‘蟋蟀在堂，役车其行；今夫君子，不喜不乐；夫日月慆，好乐无荒；毋已大乐，则终以康，乐而毋忘荒，是惟良士之䢍。蟋蟀在席，岁矞云莫；今夫君子，不喜不乐；日月其迈，从朝﨤夕，毋已大康，则终以祚。康乐而毋忘荒，是惟良士之惧。蟋蟀在舒，岁矞云逝；今夫君子，不喜不乐；日月其除，毋已大康，则终以惧。康乐而毋忘荒，是惟良士之惧。’
+ ---
> 惟十有一年，武王伐殷。一月戊午，师渡孟津，作《泰誓》三篇。
### 泰誓上
惟十有三年春，大会于孟津。

王曰：“嗟！我友邦冢君越我御事庶士，明听誓。惟天地万物父母，惟人万物之灵。亶聪明，作元后，元后作民父母。今商王受，弗敬上天，降灾下民。沈湎冒色，敢行暴虐，罪人以族，官人以世，惟宫室、台榭、陂池、侈服，以残害于尔万姓。焚炙忠良，刳剔孕妇。皇天震怒，命我文考，肃将天威，大勋未集。肆予小子发，以尔友邦冢君，观政于商。惟受罔有悛心，乃夷居，弗事上帝神祗，遗厥先宗庙弗祀。牺牲粢盛，既于凶盗。乃曰：‘吾有民有命！’罔惩其侮。天佑下民，作之君，作之师，惟其克相上帝，宠绥四方。有罪无罪，予曷敢有越厥志？同力，度德；同德，度义。受有臣亿万，惟亿万心；予有臣三千，惟一心。商罪贯盈，天命诛之。予弗顺天，厥罪惟钧。予小子夙夜祗惧，受命文考，类于上帝，宜于冢土，以尔有众，厎天之罚。天矜于民，民之所欲，天必徙之。尔尚弼予一人，永清四海，时哉弗可失！”
+ ---
### 泰誓中
惟戊午，王次于河朔，群后以师毕会。王乃徇师而誓曰：“呜呼！西土有众，咸听朕言。我闻吉人为善，惟日不足。凶人为不善，亦惟日不足。今商王受，力行无度，播弃犁老，昵比罪人。淫酗肆虐，臣下化之，朋家作仇，胁权相灭。无辜吁天，秽德彰闻。惟天惠民，惟辟奉天。有夏桀弗克若天，流毒下国。天乃佑命成汤，降黜夏命。惟受罪浮于桀。剥丧元良，贼虐谏辅。谓己有天命，谓敬不足行，谓祭无益，谓暴无伤。厥监惟不远，在彼夏王。天其以予乂民，朕梦协朕卜，袭于休祥，戎商必克。受有亿兆夷人，离心离德。予有乱臣十人，同心同德。虽有周亲，不如仁人。天视自我民视，天听自我民听。百姓有过，在予一人，今朕必往。我武维扬，侵于之疆，取彼凶残。我伐用张，于汤有光。勖哉夫子！罔或无畏，宁执非敌。百姓懔懔，若崩厥角。呜呼！乃一德一心，立定厥功，惟克永世。
+ ---
### 泰誓下
时厥明，王乃大巡六师，明誓众士。

王曰：“呜呼！我西土君子。天有显道，厥类惟彰。今商王受，狎侮五常，荒怠弗敬。自绝于天，结怨于民。斫朝涉之胫，剖贤人之心，作威杀戮，毒痡四海。崇信奸回，放黜师保，屏弃典刑，囚奴正士，郊社不修，宗庙不享，作奇技淫巧以悦妇人。上帝弗顺，祝降时丧。尔其孜孜，奉予一人，恭行天罚。古人有言曰：‘抚我则后，虐我则仇。’独夫受洪惟作威，乃汝世仇。树德务滋，除恶务本，肆予小子诞以尔众士，殄歼乃仇。尔众士其尚迪果毅，以登乃辟。功多有厚赏，不迪有显戮。呜呼！惟我文考若日月之照临，光于四方，显于西土。惟我有周诞受多方。予克受，非予武，惟朕文考无罪；受克予，非朕文考有罪，惟予小子无良。”
+ ---
> 武王戎车三百两，虎贲三百人，与受战于牧野，作《牧誓》。
### 牧誓
时甲子昧爽，王朝至于商郊牧野，乃誓。

王左杖黄钺，右秉白旄以麾，曰：“逖矣，西土之人！”

王曰：“嗟！我友邦冢君御事，司徒、司邓、司空，亚旅、师氏，千夫长、百夫长，及庸，蜀、羌、髳、微、卢、彭、濮人。称尔戈，比尔干，立尔矛，予其誓。”

王曰：“古人有言曰：‘牝鸡无晨；牝鸡之晨，惟家之索。‘今商王受惟妇言是用，昏弃厥肆祀弗答，昏弃厥遗王父母弟不迪，乃惟四方之多罪逋逃，是崇是长，是信是使，是以为大夫卿士。俾暴虐于百姓，以奸宄于商邑。今予发惟恭行天之罚。

今日之事，不愆于六步、七步，乃止齐焉。勖哉夫子！不愆于四伐、五伐、六伐、七伐，乃止齐焉。勖哉夫子！尚桓桓如虎、如貔、如熊、如罴，于商郊弗迓克奔，以役西土，勖哉夫子！尔所弗勖，其于尔躬有戮！”
+ ---
### 克殷
周车三百五十乘，陈于牧野，帝辛从。武王使尚父与伯夫致师。王既誓，以虎贲、戎车，驰商师，商师大崩。帝辛奔内，登于鹿台之上，屏遮而自燔与火。

武王乃手太白以麾诸侯，诸侯毕拜。遂揖之。商庶百姓咸俟于郊。群宾佥进曰：“上天降休。”再拜稽首。武王答拜，先入适王所，乃克射之三发，而后下车，而击之以轻吕，斩之以黄钺。折，悬诸太白。乃适二女之所，既缢，王又射之三发，乃右击之以轻吕，斩之以玄钺，县诸小白。乃出场于厥军。翼日，除道，修社及商纣宫。

及期，百夫荷素，质之旗于王前，叔振奏拜假。又陈常车，周公把大钺，召公把小钺，以夹王。散宜生、泰颠、闳夭，皆执轻吕以奏王，王即入，位于社南，太卒之左右。群臣毕从。毛叔郑奉明水，卫叔封傅礼，召公奭赞采，师尚父牵牲。

尹逸策曰：“殷末孙，受，德迷先成汤之明，侮灭神祗不祀，昏暴商邑百姓，其章显闻于昊天上帝。”武王再拜稽首：“应受大命革殷，受天明命。”武王又再拜稽首，乃出。

立王子武庚，命管叔相。乃命召公释箕子之囚，命毕公、卫叔出百姓之囚、表商容之闾。乃命南宫忽振鹿台之财、散巨桥之粟；乃命南宫百达、史佚，迁九鼎宝玉于来；乃命闳夭封比干之墓；乃命祖祝崇宾飨，祷之于军。乃班。
+ ---
> 武王既释箕子囚，俾民辟宁之以王，作《箕子》。
### 箕子
武王命商王之诸侯绥定厥邦，申义告之，作《商誓》。
+ ---
### 商誓
王若曰：“告尔伊、旧、何、父、□、□、□、□、几、耿、肃、执，乃殷之旧官人、序文庶义、庶刑，及太史比、小史昔，及百官、里居、献民，及邦君师尹。敬诸哉，疾听朕言，用胥生蠲尹。”

王曰：“嗟！尔众，予言若敢顾天命，予来致上帝之威命、明罚。今惟新诰命尔，敬诸朕话言，自一言至于十话言，其惟明命尔。”

王曰：“在昔后稷，惟上帝之言，克播百谷，登禹之绩。凡在天下之庶民，罔不维后稷之元谷用蒸享。在商先誓王，明祀上帝，社稷宗庙，亦维我后稷之元谷用告和，用胥饮食。肆商先誓，王维厥故，斯用显我西土。今在商纣，昏忧天下，弗显上帝，昏虐百姓，违天之命。上帝弗显，乃命朕文考曰：“殪商之多罪纣！”肆予小子发，弗敢忘天命。朕考胥翕稷政，肆上帝曰：“必伐之！”予惟甲子，克致天之大罚，成帝之来，革纣之政。予亦无敢违大命。敬诸！昔在我西土，我其有言，胥告商之百无罪，其维一夫。予既殛纣，承天命，予亦来休命，尔百姓、里居、君子，其周即命。维纣敷虐于尔庶邦，淫酗无度，罔顾于商先誓王，天大威降，畀我有周。尔冢邦君，无敢其有不告见互我有周。其比冢邦君，我无攸爱。上帝曰：“必伐之！”今予惟明告尔，予其往追共纣，遂𧽕集之于上帝。天王其有命：尔百姓献民其有缀艿。夫自敬其有斯天命，不令尔百姓无告。西土疾勤，其斯有何重？天维用重勤，兴起我罪，勤我无克，乃一心尔多子。其人自敬助天，永休于我西土，尔百姓其亦有安处在彼。宜在天命，弗反恻兴乱。予保奭其介。有斯勿用天命。若朕言在周，曰：“商百姓无罪。”朕命在周：“其乃先作，我肆罪疾。”予惟以先王之道御，复正尔百姓。越则非朕负乱。惟尔在我。

王曰：“百姓，我闻古商先誓王成汤，克辟上帝，保生商民，克用三德，疑商民弗怀，用辟厥辟。今纣弃成汤之典，肆上帝命我小国曰：‘革商国。’肆予明命汝百姓，其斯弗用朕命，其斯尔冢邦君、商庶百姓，予则肆刘灭之。”

王曰：“靃予天命，维既咸汝，克承天休于我有周，斯小国于有命不易。昔我盟津，帝休辨商，其有何国？命予小子，肆伐戎殷，亦辨百姓，庶刑庶义左右予。予肆刘殷之命。今予维笃侑尔，予史太史违，我寔视尔，靖疑，胥敬诸。其斯一话，敢逸僭？予则上帝之明命，予尔辨，辨商百姓，越尔庶义、庶刑，予维及西土，我乃其来即刑。乃敬之哉！庶听朕言，罔胥告。”
+ ---
### 世俘
维四月乙未日，武王成辟，四方通殷命有国。

惟一月壬辰，旁死魄，若翼日癸巳，王乃步自于周，征伐商王纣。越若来二月既死魄，越五日甲子，朝至，接于商。则咸刘商王纣，执共恶臣百人。
太公望命御方来，丁卯望至，告以馘、俘。戊辰，王遂御，循追祀文王。时日，王立政。吕他命伐越戏方，壬申，新荒至，告以馘、俘。侯来命伐，靡集于陈。辛巳，至，告以馘、俘。甲申，百唶以虎贲誓，命伐卫，告以馘、俘。

辛亥，荐俘殷王鼎。武王乃翼矢慓、矢宪，告天宗上帝。王不革服，格于庙，秉黄钺，语治庶国，钥入九终。王烈祖自太王、太伯、王季、虞公、文王、邑考，以列升，维告殷罪。钥人造，王秉黄钺，正国伯。

壬子，王服衮衣，矢琰格庙。钥人造，王秉黄钺，正邦君。

癸丑，荐殷俘王士百人。钥人造；王矢琰、秉黄钺、执戈。王入，奏庸，大享一终；王拜手，稽首。王定，奏庸；大享三终。

甲寅，谒伐殷于牧野，王佩赤白畤，钥人奏，武王入，进万献《明明》，三终。

乙卯，钥人奏《崇禹生开》，三终。王定。

庚子，陈本命，伐磨百韦，命伐宣方、新荒，命伐蜀。乙巳，陈本命新荒蜀磨，至告禽霍侯、艾侯，俘佚侯，小臣四十有六，禽御八百有三百两，告以馘、俘。百谓至，告以禽宣方，禽御三十两，告以馘、俘百韦，命伐厉，告以馘、俘。

武王狩，禽虎二十有二，猫二，糜五千二百三十五，犀十有二，牦七百二十有一，熊百五十有一，罴百一十有八，豕三百五十有二，貉十有八，麈十有六，麝五十，糜三十，鹿三千五百有八。

武王遂征四方，凡憝国九十有九，馘磨一十有七万七千七百七十有九，俘人三十万有二百三十。凡服国六百五十有二。

时四月，既旁生魄，越六日庚戌，武王朝至，燎于周庙，维予冲子绥文。武王降自车，乃俾史佚繇书于天号。武王乃废于纣共恶臣人百，伐右厥甲小子鼎太师。伐厥四十夫，家君、鼎帅、司徒、司马，初厥于郊号。武王乃夹于南门，用俘，皆施佩衣，先馘入。武王在祀，太师负商王纣，系首白旗，妻二首赤旗，乃以先馘入，燎于周庙。

若翼日辛亥，祀于位，用钥于天位。越五日乙卯，武王乃以庶国祀馘于周庙：‘翼予冲子！’断牛六，断羊二。庶国乃竟，告于周庙，曰：“古朕闻文考修商人典，以斩纣身，不告于天、于稷。用小牲羊、犬、豕于百神、水土、誓于社曰：‘惟予冲子，绥文考，至于冲子，用牛于天、于稷，五百有四，用小牲羊、豕于百神、水土、社三千七百有一。”

益之商王纣于南郊。时甲子夕，商王纣取天智玉琰五及庶玉，环身以自焚。凡厥有庶玉四千，告焚。五日，武王乃俾千人求之，四千庶玉则销，天智玉五，在火中不销。凡天智玉，武王则宝与同。凡武王俘商旧宝玉万四千，佩玉一十有八万。
+ ---
### 大聚
维武王胜殷，抚国绥民，乃观于殷政，告周公旦，曰：“呜呼！殷政总总若风草，有所积，有所虚，和此如何？”

周公曰：“闻之文考，来远宾，廉近者，道别其阴阳之利，相土地之宜，水土之便。营邑制，命之曰：大聚。先诱之以四郊，王亲在之。宾大夫，免列以选，赦刑以宽，覆亡解辱，削赦轻重皆有数，此谓行风。乃令县鄙商旅，曰：能来三室者，与之一室之禄。辟关修道，五里有郊，十里有井，二十里有舍，远旅来至关，人易资，舍有委。市有五均，早莫如一，送行逆来。振乏救穷。老弱疾病，孤子寡独，惟政所先。民有欲畜，

发今以国为邑，以邑为乡，以乡为闾，祸灾相恤，资丧比服，五户为伍，以首为长，十夫为什，以年为长。合闾立教，以威为长，合族同亲，以敬为长。饮食相约，兴弹相庸，耦耕俱耘，男女有婚，坟墓相连。民乃有亲，六畜有群，室屋既完，民乃归之。

乡立巫医，具百药以备疾灾，畜百草以备五味。立勤人以职孤，立正长以顺幼，立职丧以恤死，立大葬以正同。立君子以修礼乐，立小人以教用兵。立乡射以习和容，春猎耕耘以习迁行。教芋与树艺，比长立职，与田畴皆通。立祭祀，与岁谷登下厚薄，此之谓德教。

若其凶土陋民，贱食贵货，是不知政。山林薮泽以因其利，工匠役工以攻其材；商贾趣市以合其用。外商资贵而来，贵物益贱，资贵物出贱物，以通其器。夫然，则关夷市平，财无郁废，商不乏资，百工不失其时。无愚不教，则无穷乏。此谓和德。

若有不言，乃政其凶，陂沟道路，藂苴丘坟，不可树谷者，树以材木。春发枯槁，夏发叶荣，秋发实蔬，冬发薪蒸。以匡穷困。揖其民力，相更为师。因其土宜，以为民资，则生无乏用，死无传尸。此谓仁德。

旦闻禹之禁，春三月，山林不登斧，以成草木之长；夏三月，川泽不入网罟，以成鱼鳖之长。且以并农力执，成男女之功。夫然，则有生而不失其宜，万物不失其性，人不失七事，天不失其时，以成万财。万财既成，放以为人。此谓正德。

渊深而鱼鳖归之，草木茂而鸟兽归之；称贤使能，官有材而贤士归之；关市平，商贾归之；分地薄敛，农民归之。水性归下，民性归利。王若欲徕天下民，社设其利，而民自至，譬之若冬日之阳，夏日之阴，不召而民自来。此谓归德。

‘五德既明，民乃知常。’

武王再拜，曰：“呜呼，允哉！天民侧侧，余知其极有宜。”乃召昆吾，冶而铭之金版，藏府而朔之。
+ ---
> 武王既胜殷，邦诸侯，班宗彝，作《分器》。
### 分器

+ ---
> 武王伐殷。往伐归兽，识其政事，作《武成》。
### 武成
惟一月壬辰，旁死魄。越翼日，癸巳，王朝步自周，于征伐商。

厥四月，哉生明，王来自商，至于丰。乃偃武修文，归马于华山之阳，放牛于桃林之野，示天下弗服。

丁未，祀于周庙，邦甸、侯、卫，骏奔走，执豆、笾。越三日，庚戌，柴、望，大告武成。

既生魄，庶邦冢君暨百工，受命于周。

王若曰：“呜呼，群后！惟先王建邦启土，公刘克笃前烈，至于大王肇基王迹，王季其勤王家。我文考文王克成厥勋，诞膺天命，以抚方夏。大邦畏其力，小邦怀其德。惟九年，大统未集，予小子其承厥志。厎商之罪，告于皇天、后土、所过名山、大川，曰：‘惟有道曾孙周王发，将有大正于商。今商王受无道，暴殄天物，害虐烝民，为天下逋逃主，萃渊薮。予小子既获仁人，敢祗承上帝，以遏乱略。华夏蛮貊，罔不率俾。恭天成命，肆予东征，绥厥士女。惟其士女，篚厥玄黄，昭我周王。天休震动，用附我大邑周。惟尔有神，尚克相予以济兆民，无作神羞！既戊午，师逾孟津。癸亥，陈于商郊，俟天休命。甲子昧爽，受率其旅若林，会于牧野。罔有敌于我师，前途倒戈，攻于后以北，血流漂杵。一戎衣，天下大定。乃反商政，政由旧。释箕子囚，封比干墓，式商容闾。散鹿台之财，发巨桥之粟，大赉于四海，而万姓悦服。”

列爵惟五，分土惟三。建官惟贤，位事惟能。重民五教，惟食、丧、祭。惇信明义，崇德报功。垂拱而天下治。
+ ---
> 武王平商，维定保天室，规拟伊洛，作《度邑》。
### 度邑
维王克殷，邦君、诸侯及厥献民、征主、九牧之师，见王与殷郊。王乃升汾之阜，以望商邑，永叹曰：“呜呼！不淑充天对，遂命一日，维显畏弗忘。”

王至于周，自鹿至于丘中，具明不寝，王小子御告叔旦，叔旦亟奔即王，曰：“久忧劳，问害不寝？”曰：“安，予告汝。”

王曰：“呜呼，旦！惟天不享于殷，发之未生至于今六十年。夷羊在牧，飞鸿满野，天自幽不享于殷，乃今有成。维天建殷，厥征天民，名三百六十夫，弗顾，亦不宾灭，用戾于今。呜呼！予忧兹难近，饱于恤，辰是不室，我未定天保，何寝能欲？”

王曰：“旦，予克致天之明命，定天保，依天室，悉求共恶，俾从殷王纣，四方亦肯来，定我于西土。我维显服，及德之方明。”

叔旦泣涕于常，悲不能对。

王命旦传于后王。王曰：“旦，汝维朕达弟，予有使汝，汝播食不遑暇食，矧其有乃室？今维天使子，惟二神授朕灵期，予未致，予休，予近怀于朕室，汝维幼子，大有知。昔皇祖厎于今，勖厥遗得显义，告期付于朕身。肆若农服田，饥以望获。予有不显，朕卑于皇祖，不得高位于上帝。汝幼子庚厥心，庶乃来班，朕大环兹于有虞意。乃怀厥妻子，德不可追于上，民亦不可答于下朕，不宾在高祖，维天不嘉，于降来省，汝其可瘳于兹？乃今我兄弟相后，我筮龟其何所即，今用建庶建。”叔旦恐，泣涕其手。

王曰：“呜呼，旦！我图夷兹殷，其惟依天室，其惟有宪命，求兹无远；天有求绎，相我不难。自洛汭延于伊汭，居阳无固，其有夏之居。我南望过于三途，北望过于岳、鄙，顾瞻过于河宛，瞻于伊、洛。无远天室。其名兹曰度邑。”
+ ---
> 西旅献獒，太保作《旅獒》。
### 旅獒
惟克商，遂通道于九夷八蛮。西旅厎贡厥獒，太保乃作《旅獒》，用训于王。曰：“呜呼！明王慎德，西夷咸宾。无有远迩，毕献方物，惟服食器用。王乃昭德之致于异姓之邦，无替厥服；分宝玉于伯叔之国,时庸展亲。人不易物,惟德其物！德盛不狎侮。狎侮君子,罔以尽人心；狎侮小人,罔以尽其力。不役耳目，百度惟贞。玩人丧德，玩物丧志。志以道宁，言以道接。不作无益害有益，功乃成；不贵异物贱用物，民乃足。犬马非其土性不畜，珍禽奇兽不育于国,不宝远物,则远人格；所宝惟贤，则迩人安。呜呼！夙夜罔或不勤，不矜细行，终累大德。为山九仞，功亏一篑。允迪兹，生民保厥居,惟乃世王。”
+ ---
### 武儆
惟十有二祀四月，王告梦，丙辰，出《金版》、《郊宝》、《开和》、《书》，命诏周公旦立后嗣，属小子诵《文传》及《宝典》。

王曰：“呜呼，敬之哉！汝勤之无盖。□周未知所周，不知商□无也。朕不敢望，敬守勿失。”以诏寘小子曰：“允哉！汝夙夜勤心之无穷也。”
+ ---
> 武王胜殷，杀受，立武庚，以箕子归。作《洪范》。
### 洪范
惟十有三祀，王访于箕子。王乃言曰：“呜呼！箕子。惟天阴骘下民，相协厥居，我不知其彝伦攸叙。”

箕子乃言曰：“我闻在昔，鲧堙洪水，汩陈其五行。帝乃震怒，不畀‘洪范’九畴，彝伦攸斁。鲧则殛死，禹乃嗣兴，天乃锡禹‘洪范’九畴，彝伦攸叙。

初一曰五行，次二曰敬用五事，次三曰农用八政，次四曰协用五纪，次五曰建用皇极，次六曰乂用三德，次七曰明用稽疑，次八曰念用庶征，次九曰向用五福，威用六极。
- **一、五行**：一曰水，二曰火，三曰木，四曰金，五曰土。水曰润下，火曰炎上，木曰曲直，金曰徙革，土爰稼穑。润下作咸，炎上作苦，曲直作酸，徙革作辛，稼穑作甘。
- **二、五事**：一曰貌，二曰言，三曰视，四曰听，五曰思。貌曰恭，言曰徙，视曰明，听曰聪，思曰睿。恭作肃，徙作乂，明作哲，聪作谋，睿作圣。
- **三、八政**：一曰食，二曰货，三曰祀，四曰司空，五曰司徒，六曰司寇，七曰宾，八曰师。
- **四、五祀**：一曰岁，二曰月，三曰日，四曰星辰，五曰历数。
- **五、皇极**：皇建其有极。敛时五福，用敷锡厥庶民。惟时厥庶民于汝极。锡汝保极：凡厥庶民，无有淫朋，人无有比德，惟皇作极。凡厥庶民，有猷有为有守，汝则念之。不协于极，不罹于咎，皇则受之。而康而色，曰：‘予攸好德。’汝则锡之福。时人斯其惟皇之极。无虐茕独而畏高明，人之有能有为，使羞其行，而邦其昌。凡厥正人，既富方谷，汝弗能使有好于而家，时人斯其辜。于其无好德，汝虽锡之福，其作汝用咎。无偏无陂，遵王之义；无有作好，遵王之道；无有作恶，尊王之路。无偏无党，王道荡荡；无党无偏，王道平平；无反无侧，王道正直。会其有极，归其有极。曰：皇，极之敷言，是彝是训，于帝其训，凡厥庶民，极之敷言，是训是行，以近天子之光。曰：天子作民父母，以为天下王。
- **六、三德**：一曰正直，二曰刚克，三曰柔克。平康，正直；强弗友，刚克；燮友，柔克。沈潜，刚克；高明，柔克。惟辟作福，惟辟作威，惟辟玉食。臣无有作福、作威、玉食。臣之有作福、作威、玉食，其害于而家，凶于而国。人用侧颇僻，民用僭忒。
- **七、稽疑**：择建立卜筮人，乃命十筮。曰雨，曰霁，曰蒙，曰驿，曰克，曰贞，曰悔，凡七。卜五，占用二，衍忒。立时人作卜筮，三人占，则徙二人之言。汝则有大疑，谋及乃心，谋及卿士，谋及庶人，谋及卜筮。汝则徙，龟徙，筮徙，卿士徙，庶民徙，是之谓大同。身其康强，子孙其逢，汝则徙，龟徙，筮徙，卿士逆，庶民逆吉。卿士徙，龟徙，筮徙，汝则逆，庶民逆，吉。庶民徙，龟徙，筮徙，汝则逆，卿士逆，吉。汝则徙，龟徙，筮逆，卿士逆，庶民逆，作内吉，作外凶。龟筮共违于人，用静吉，用作凶。
- **八、庶征**：曰雨，曰阳，曰燠，曰寒，曰风。曰时五者来备，各以其叙，庶草蕃庑。一极备，凶；一极无，凶。曰休征；曰肃、时雨若；曰乂，时阳若；曰晰，时燠若；曰谋，时寒若；曰圣，时风若。曰咎征：曰狂，恒雨若；曰僭，恒阳若；曰豫，恒燠若；曰急，恒寒若；曰蒙，恒风若。曰王省惟岁，卿士惟月，师尹惟日。岁月日时无易，百谷用成，乂用民，俊民用章，家用平康。日月岁时既易，百谷用不成，乂用昏不明，俊民用微，家用不宁。庶民惟星，星有好风，星有好雨。日月之行，则有冬有夏。月之徙星，则以风雨。
- **九、五福**：一曰寿，二曰富，三曰康宁，四曰攸好德，五曰考终命。六极：一曰凶、短、折，二曰疾，三曰忧，四曰贫，五曰恶，六曰弱。
+ ---
### 大匡
惟十有三祀，王在管，管叔臮殷之监、东隅之侯，咸受赐于王。王乃旅之，以上陈诰,用大匡；顺九则、八宅、六位，宽俭恭敬，夙夜有严。

昭质非朴，朴有不明，明质于言，思真丑陋，昭忠非私，私回不中；中忠于欲，思慧丑诈。昭信非展，展尽不伊，伊言于允，思复丑谮。昭让非背，背党雍德，德让于敬，思贤丑争。昭立非忿，忿非不直，直立于众，思直丑比。昭政非闲，闲非远节，节政于进，思止丑残。昭静非穷，穷居非意，意动于行，思静丑躁。昭洁非为，为穷非涓，涓洁于利，思义丑贪。昭因非疾，疾非不贞，贞固于事，思任丑诞。

昭明九则，九丑自齐，齐则曰知，悖则死勇。勇如害上，则不登于明堂。明堂所以明道，明道惟法。明法惟人，人惟重老，重老惟宝。呜呼！在昔，文考战战，惟时祗祗，汝其夙夜济济。无竞惟人，惟允惟让，不远群正，不迩谗邪。汝不时行，汝害于士，士惟都人，孝悌子孙。不官则不长，官戒有敬。

官庙朝道，会宾祭丧，曰八宅。绥比新故、外内、贵贱，曰六位。大官作为武，小官承长。大匡用和，封方摄外，外用和大。中匡用均，劳故礼新。小匡用惠，施舍静众。禁请无愿，顺生分杀，不忘不惮。俾若九则，生敬在国，国咸顺，顺维敬，敬维让，让维礼。辟不及宽有永假。
+ ---
> 武王秉天下，论德施政而正位以官，作《考德》。
### 考德

+ ---
### 文政
惟十有三祀，桑在管，管、蔡开宗循正。禁九慝，昭九行，济九丑，尊九德，止九过，务九胜，倾九戒，固九守，顺九典。
- **九慝**：一、不类，二、不服，三、不则，四、务有不功，五、外有内通，六、幼不观国，七、闾不通径，八、家不开刑，九、大禁不令。
- **九行**：一、仁，二、行，三、让，四、信，五、固，六、治，七、义，八、意，九、勇。
- **九丑**：思勇丑忘，思意丑变，思义丑贪，思治丑乱，思固丑专，思信丑奸，思让丑残，思行丑顽，思仁丑亹。
- **九德**：一、忠，二、慈，三、禄，四、赏，五、民之利，六、商工受资，七、祗民之死，八、无夺农时，九、足民之财。
- **九过**：一、视民傲，二、听民暴，三、远慎而近藐，四、法令舛乱，五、仁善是诛，六、不察而好杀，七、不念而害行，八、不思前后，九、偷其身不路而助无渔。
- **九胜**：一、□□□□，二、□□□□，三、同恶潜某，四、同好和因，五、师义征恶，六、迎旋便路，七、明赂施舍，八、幼子移成，九、迪名书新。
- **九戒**：一、内有柔成，二、示有危倾，三、旅有罢置，四、乱有立信，五、教有康经，六、合详毁成，七、邑守维人，八、饥有兆积，九、劳休无期。
- **九守**：一、仁守以均，二、知守以等，三、固守以典，四、信守维假，五、城沟守立，六、廉守以名，七、戒守以信，八、竞守以备，九、国守以谋。
- **九典**：一、祗道以明之，二、称贤以赏之，三、典师以教之，四、四戚以劳之，五、位长以遵之，六、群长以老之，七、群丑以移之，八、什长以行之，九、戒卒以将之。

呜呼！虚为害，无由不通，无虚不败。
+ ---
### 金滕
武王既克殷三年，王不𤶠有迟。二公告周公曰：“我其为王穆卜。”周公曰：“未可心戚吾先王。”周公乃为三坛同𫮃，为一坛于南方，周公立焉，秉壁执珪。乃告太王、王季、文王。史乃册，祝告先王曰：“尔元孙发也，遭害虐疾，尔毋乃有备子之责在上惟尔元孙发也，不若旦也是佞若巧能，多才多艺，能事鬼神。命于帝廷，敷侑四方，以奠尔子孙于下地。四方之民，罔不祗畏。呜呼！无坠天之降宝命，我先王亦永有依归。今我即命于元龟，尔之许我，则晋壁与珪，归俟尔命。尔不我许，我乃屏壁与珪。“乃卜三龟，一习吉。启钥见书，乃并是吉。公曰：“体，王其罔害，予小子新命于三王，惟永终是图。兹攸俟，能念予一人。”周公乃纳其所为功，自以代王之说于金滕之匮，乃命执事人曰：”勿敢言。“王翌日乃瘳。

就后，武王陟，成王犹幼在位，管叔及其群兄弟乃流言于邦曰：”公将不利于孺子。“周公乃告二公曰：”我之弗辟，我亡以复见于先王。”周公宅东三年，祸人乃斯得，于后，周公乃遗王志曰《鸱鸮》，王亦未逆公。

是岁也，秋大熟，未获。天疾风以雷，禾尽偃，大木斯拔。邦人大恐，王与大夫尽㝸，夫乘，以启金滕之匮。王得周公之所以为功，以代武王之说。王问执事人，曰：“信。噫！公命我勿敢言。”王执书以泣，曰：“其勿穆卜。昔公勤劳王家，惟予冲人，亦弗及知，今皇天动威，以章公德，惟余冲人其新逆公，我邦家礼亦宜之。”王乃出，逆公至鄗。是夕，天反风，禾斯起，凡大木之所拔，二公命邦人尽复筑之。岁大有年，秋则大获。
+ ---
> 武王有疾，□□□□□□□□□□命周公辅小子，告以政要，作《五权》。
### 五权
维王不豫，于五日召周公旦，曰：“呜呼，敬之哉！昔天初降命于周，维在文考，克致天之命。汝维敬哉！先后小子，勤在维政之失。政有三机、五权，汝敬格之哉！克中无苗，以保小子于位。

- **三机**：一、疑家，二、疑德，三、质士。疑家无授众，疑德无举士，直士无远齐。吁，敬之哉！天命无常，敬在三机。
- **五权**：一曰地，地以权民；二曰物，物以权官；三曰鄙，鄙以权庶；四曰刑，刑以权常；五曰食，食以权爵。不承括食不宣，不宣授臣。极赏则淈，淈得不食。极刑则仇，仇至乃别，鄙庶则奴，奴乃不灭。国大则骄，骄乃不给，官庶则荷，荷至乃辛。物庶则爵，乃不和。地庶则荒，荒则聂。人庶则匮，匮乃匿。呜呼，敬之哉！汝慎和称，五权维中是以，以长小子于位，实维永宁。”
+ ---
### 谥法
维三月，既生魄，周公旦、太师望，相嗣王发，既赋宪受胪于牧之野。将葬，乃制作谥。遂叙谥法。谥者，行之迹也。号者，功之表也。车服者，位之章也。是以大行受大名，细行受细名，行出于己，名生于人。

民无能名曰神。称善赋简曰圣，敬宾厚礼曰圣。德象天地曰帝。静民则法曰皇。仁义所在曰王。赏庆刑威曰君，从之成群曰君。立制及众曰公。执应八方曰侯。壹德不解曰简。平易不疵曰简。

经纬天地曰文，道德博闻曰文，学勤好问曰文，慈惠爱民曰文，愍民惠礼曰文。锡民爵位曰文。刚强理直曰武，威强澼德曰武，克定祸乱曰武，刑民克服曰武，夸志多穷曰武。敬事供上曰恭，尊贤贵义曰恭，尊贤敬让曰恭，既过能改曰恭，执事坚固曰恭，爱民长弟曰恭，执礼御宾曰恭，芘亲之阙曰恭，尊贤让善曰恭，渊源流通曰恭。照临四方曰明，谮诉不行曰明。

威仪悉备曰钦。大虑静民曰定，安民大虑曰定，安民法古曰定，纯行不二曰定。谏争不威曰德。辟地有德曰襄，甲胄有劳曰襄。有伐而还曰厘，质渊受谏曰厘。博闻多能曰宪。聪明澼哲曰献。温柔圣善曰懿。五宗安之曰孝，慈惠爱亲曰孝，协时肇享曰孝，秉德不回曰孝。大虑行节曰考。执心克庄曰齐，资辅供就曰齐。丰年好乐曰康，安乐抚民曰康，令民安乐曰康。安民立政曰成。布德执以曰穆，中情见貌曰穆。敏以敬顺曰顷。

昭德有劳曰昭，容仪恭美听昭，圣闻周达曰昭。保民耆艾曰胡，弥年寿考曰胡。强毅果敢曰刚，追补前过曰刚。柔德考众曰静，恭己鲜言曰静，宽乐令终曰静。治而无眚曰平，执事有制曰平，布纲治纪曰平。由义而济曰景，布义行刚曰景，耆意大虑曰景。清白守节曰贞，大虑克就曰贞，不隐无屈曰贞。猛以刚果曰威，猛以强果曰威，强毅信正曰威。辟屠服远曰桓，克敬勤民曰桓，辟土兼国曰桓。道德纯一曰思，大省兆民曰思，外内思索曰思。追悔前过曰思。柔质慈民曰惠，爱民好与曰惠。柔质受谏曰慧。能思辩众曰元，行义说民曰元，始建国都曰元，主义行德曰元。

兵甲亟作曰庄，澼圉克服曰庄，胜敌志强曰庄，死于原野曰庄，屡征杀伐曰庄，武而不遂曰庄。克杀秉政曰夷，安心好静曰夷。执义扬善曰怀，慈仁短折曰怀。夙夜警戒曰敬，夙夜恭事曰敬，象方益平曰敬，善合法典曰敬。述义不克曰丁，迷而不悌曰丁。有功安民曰烈，秉德遵业曰烈。刚克为伐曰翼，思虑深远曰翼。执心决断曰肃。爱民好治曰戴，典礼不忄寒曰戴。

死而志成曰灵，乱而不损曰灵，极知鬼神曰灵，不勤成名曰灵，死见神能曰灵，好祭鬼神曰灵。短折不成曰殇，未家短折曰殇。不显尸国曰隐，隐拂不成曰隐。年中早夭曰悼，肆行劳祀曰悼，恐惧从处曰悼。不思忘爱曰刺，愎狠遂过曰刺。外内从乱曰荒，好乐怠政曰荒。在国逢难曰愍，使民折伤曰愍，在国连忧曰愍，祸乱方作曰愍。蚤孤短折曰哀，恭仁短折曰哀。蚤孤铺位曰幽，壅遏不通曰幽，动祭乱常曰幽。克威捷行曰魏，克威惠礼曰魏。去礼远众曰炀，好内远礼曰炀，好内怠政曰炀。

甄心动惧曰顷。威德刚武曰圉。圣善周闻曰宣。治民克尽曰使。行见中外曰悫。胜敌壮志曰勇。昭功宁民曰商。状古述今曰誉。心能制义曰度，好和不争曰安。外内贞复曰白。不生其国曰声。杀戮无辜曰厉。官人应实曰知。凶年无谷曰糠。名实不爽曰质。不悔前过曰戾。温良好乐曰良。怙威肆行曰丑。德正应和曰莫。勤施无私曰类。好变动民曰躁。慈和便服曰顺。满志多穷曰感。危身奉上曰忠。果虑果远曰赶。息政外交曰携。疏远继位曰绍。彰义掩过曰坚。肇敏行成曰直。内外宾服曰正。华言无实曰夸。教诲不倦曰长。爱民在刑曰克。逆天虐民曰抗。好廉自克曰节。择善而从曰比。好更改旧曰易。名与实爽曰缪。思厚不爽曰愿。贞心大度曰匡。

隐哀之方，景武之方也，施为文也，除为武也，辟地为襄，服远为桓，刚克为发，柔克为懿，履正为庄，有过为僖，施而不成为宣，惠无内德为平。失志无转，则以其明，余皆象也。和，会也；勤，劳也。遵，循也；爽，伤也；肇，始也；憹，治也；康，安也；怙，恃也。享，祀也；胡，大也；服，败也。秉，顺也；就，会也；忄寒，过也；锡，与也；典，常也；肆，放也；穅，虚也；澼圣也；惠，爱也；绥，安也；坚，长也；耆，强也；考，成也；周，至也；怀，思也；式，法也；布，施也；敏，疾也；捷，克也；载，事也；弥，久也。
+ ---
### 武寤
王赫奋烈，八方咸发，高城若地，商庶若化。约期于牧，案用师旅，商不足灭，分祷上下。王食无疆，王不食言，庶赦定宗。尹氏八士、太师三公，咸作有绩，神无不飨。王克配天，合于四海，惟乃永宁。
+ ---
