---
title: 中华民国军政府政典
author: NEXUS Editorial Team
date: 9763-01-14
category: 演进轨迹
---

# 中华民国军政府政典
> 维清光绪卅三年，章柄麟作《讨满洲檄》。
### 讨满洲檄
天运丁未纪元四千六百零五年某月某日，中华国民军政府檄曰：

昔我皇祖黄帝轩辕氏，与炎皇同出于少典之裔，实建国于兹土。上法乾坤，乃作冠带，弧矢之利，以威不庭，南翦蚩尤，北逐荤粥，封国万区，九有九截。少昊、高阳继之，至于唐、虞，分北三苗，海隅苍生，莫不循化。夏、商之世，王威不远，亦能保我子孙黎民，不失旧服。自周公兼夷狄，定九宇，四海之内，提封万里，旅獒、肃慎，无敢不若。衰周板荡，始有赤狄、白狄、九州、陆浑之戎，交捽诸夏，夷言被发，渎乱华俗。部落聚居，胜兵稀疏，亦才比于癣疥。秦始皇帝奄有海内，乃命上将驱而致之河湟之外，始筑长城以阻匈奴。中夏清明，秦功为大。皇汉肇兴，则有平城之役；孝武赫然，锐意北伐。终绝大幕，勒石纪功于狼居胥之山。三世载德，威惮旁达，日逐呼韩邪单于，南向奔命，愿为臣妾。迄于新都、季汉之世，胡胙世衰。边庭少事。晋道陵夷，授权降虏，刘元海、石勒之徒，凭借晋威，乘时僭盗，则我中华之疆土，自是幅裂，五胡麇聚，甲覆乙起。江左建国，不出荆、扬，然犹西殛姚泓，东诛慕容。徒以燕、冀未靖，又资拓跋，崔浩、魏收，腾其奸言，明朔方之族，出于黄帝。奸人王通复以元经张虏，乃云黎民怀戎，三才不舍。由是言之，非虏之能盗我中华，顾华人之耽于媚虏也。天诱其衷，唐室受命，西戎、突厥，咸服其辜。以中原之地，久陷索虏，任用将帅，胡、汉杂糅，卒有安史之变。延及朱梁，沙陀内寇，石晋、刘汉，世载其凶。宋承百王之末，疆域削迫，燕、云诸州，沦于契丹。金源继逆，播迁南服，遂启蒙古，宰割赤县。则我中华始丘墟为亡国。以民志未携，能贵其种，韩宋天完，扶义伐罪，卒统一于朱氏，衣冠礼乐，咸复其初。虽疆域之广，不逮汉家，挞伐所及，远逾宋氏，辨章种族，严于有唐，九边分卫，斥候相属，卫虏不能肆其毒，蒙古不能播其氛，边防之严，趣重西北。蕞尔东胡，曾不介意，乃使建虏雉兔，窜伏于其间，荐食沈阳，侵及关内，盗窃神器，流毒于中华者，二百六十三年。

逆胡爱新觉罗氏者，女真遗丑，蘖芽东垂，蒙鱼为皮，使犬逐鹿，自以朱果之祥，发于神鸟，诱惑诸夷，肆其蚕食。昔在明室万历之初，跳梁作贼，父子就诛。凶嗣奴儿哈赤长恶不悛，世济其逆，我中华念其瞢愚，不怨尽戮，因夷治夷，疆以戎索，则有龙虎将军之命。奴酋背诞忘德，恣其虐饕，职贡无时，东珠不入，盗我边部，旁及叶赫尼堪、外兰诸部，将率群丑，黄衣称帝。其子皇太极因袭便利，入据全辽。我中华亦有流寇之难，讨伐不时，将帅亟易，遂得使虏穷凶极恶，肆其驰突，外劫朝鲜，内围京邑，稔恶盈贯，亦陨其命。属以流寇犯阙，思宗上宾，多尔衮、福临父子，假称义师，盗有中夏。自弘光初元，讫于延平郑氏之亡，四十有一岁，冠带遗民，悉为虏有。以至于今，传嗣九叶，凶德相仍。今将数虏之罪，我中华国民其悉心以听。

昔拓跋氏窃号于洛，代北群胡，犹不敢陵轹汉族。虏以要害之地，建立驻防，编户齐民，岁供甲米，是有主奴之分。其罪一也。既据燕都，征固本京饷以实故土，屯积辽东，不入经费。又镕金巨亿，贮之先陵，穿地藏资，行同盗贼，故使财币不流，汉民日匮，无小无大，转于沟壑。其罪二也。诡言仁政，永不加赋，乃悉收州县耗羡，以为己有，而令州县恣取平馀，其馀釐金、夫马、杂税之属，岁有增加，外窃仁声，内为饕餮。其罪三也。自流寇肆虐，遗黎雕丧，东南一隅，犹自完具。虏下江南，遂悉残破，南畿有扬州之屠，嘉定之屠，江阴之屠，浙江有嘉兴之屠，金华之屠，广东有广州之屠。复有大同故将，仗义反正，城陷之后，丁壮悉诛，妇女毁郭，汉民无罪，尽为鲸鲵。其罪四也。台湾郑氏，舟师入讨，惧海滨居民之为乡导，悉数内迁，特申海禁。其后海外侨民，为荷兰所戮者三万馀人。自以开衅中华，上书谢罪。大酋弘历悉置不问，且云寇盗之徒，任尔殄灭。自是白人始快其意，遂令南洋侨民，死亡无日。其罪五也。昔胡元入寇，赵氏犹有瀛国之封，宗室完具，不失其所。满洲戕虐弘光，朱氏旧宗，劋灭殆尽，延恩赐爵，只以欺世。其罪六也。胡元虽虐，未有文字之狱，自知貉子干纪，罪在不赦，夷夏之念，非可刬绝。满洲玄烨以后，诛求日深，反唇腹诽，皆肆市朝。庄廷鑨、戴名世、吕留良、查嗣庭、陆生楠、汪景祺、齐周华、王锡侯、胡中藻等，皆以议论自恣，或托讽刺于诗歌、字书之间，虏遂处以极刑，诛及种嗣，展转相牵，断头千数。其罪七也。前世史书之毁，多由载笔直臣，书其虐政，若在旧朝，一无所问。虏以人心思汉，宜所遏绝，焚毁旧籍八千馀通，自明季诸臣奏议、文集而外，上及宋末之书，靡不烧灭，欲令民心忘旧、习为降虏。其罪八也。世奴之制，普天所无，虏既以厮役待其臣下，汉人有罪，亦发八旗为奴，仆区之法，有逃必戮，诸有隐匿，断斩无赦，背逆人道，苛暴齐民。其罪九也。法律既成，即当遵守，军容国容，互不相入。虏既多设条例，务为纠葛，督抚在外，一切以便宜从事。近世乃有就地正法之制，寻常私罪，多不覆按，府电朝下，囚人夕诛，好恶因于郡县，生杀成于墨吏，刑部不知，按察不问，遂令刑章枉桡，呼天无所。其罪十也。警察之设，本以禁暴诘奸，虏既利其虚名，因以自煽威虐。狙伺所及，后盗贼而先士人，淫威所播，舍奸宄而取良奥，朝市骚烦，道路侧目。其罪十一也。犬羊之性，父子无别，多尔衮以盗嫂为美谈，玄烨以淫妹为法制。其他烝报，史不绝书。汉士在朝，习其淫慝，人为雄狐，家有麀鹿，使中夏清严之俗，扫地无馀。其罪十二也。官常之败，恒由贿赂，前世赃吏，多于朝堂杖杀，子姓流窜，不齿齐民。虏有封豕之德，卖官鬻爵，著在令典，简任视事，率由苞苴。在昔大酋弘历常善任用贪墨，因亦籍没其家，以实府藏。盗风既长，互相什保，以官为贾，以法为市，子姓亲属，因缘为奸，幕僚外嬖，交伍于道。官邪之成，为古今所未有。其罪十三也。毡笠绛英以为帽，端罩箭衣以为服，索头垂尾以为鬘，鞅蚓璎珞以为饰，往时以蓄发死者，遍于天下。至今受其维絷，使我衣冠礼乐，夷为牛马。其罪十四也。

夫以黄帝遗胄，秉性淑灵，齐州天府，世食旧德，而逆胡一人，奄然荡覆。又其腥闻虐政，著在耳目，凡有血气，宜不与戴日月而共四海！故自僭盗以来，朱一贵起于台湾，林清起于山东，王三槐起于四川，洪秀全起于广西，张乐行起于河南，其他义师，不可悉数。岂实迫于饥寒，抑自有帝王之志，诚以豺狼之族，不可不除，腥擅之气，不可不涤，故肝脑涂地，而不悔也。

今者民气发扬，黎献参会，虏亦岌岌不遑自保，乃以立宪改官之令，诱我汉民，阳示仁义，包藏祸心，专任胡人，死相撑拒。我国民伯叔兄弟，亦既烛其奸慝，弗为惑乱，以胡寇孔棘之故，惟奋起逐北，摧其巢穴，以为中华种族请命。幕府总摄维纲，辑和宗族，惧草泽之骏雄，良材鲜学，则自以为王侯，同类相残，授虏以柄。或有兵威既盛，虏不能制，思寻明祖之迹，与比邻诸雄互相角夺，不念祖宗同气之好，日寻干戈，使元元涂炭，帝制既成，惟任独断，不可以保世滋大。又惧新学诸彦，震于泰西文明之名，劝工兴商，汗漫无制。乃使豪强兼并，细民无食，以成他日之社会革命。为是与内外民献四万万人契骨为誓，曰：自盟以后，当扫除鞑虏，恢复中华，建立民国，平均地权，有渝此盟，四万万人共击之！

呜呼！我中华国民伯叔兄弟诸姑姊妹，谁无父母，谁非同气，以东胡群兽盗我息壤，我先帝先王亦既丧其血食，在帝左右，旁皇无依。我伯叔兄弟诸姑姊妹亦既降为台隶，与牛驹同受笞棰之毒，有不寝苫枕块、挟弓而斗者，当何以为黄帝之子孙？惟革命之不可以已，而不可以有二也，故有共和之政，均土之法，以维持于无极，事虽未形，规摹则不可以不闳远。惟我国民，恺悌多智，以此告勉，庶几百姓与能。迩来军中之事，复有约束，曰：“毋作妖言，毋仇外人，毋排他教！”昔南方诸会党，与燕、齐义和团之属，以此三事，自致不竞。惟太平洪王之兴，则又定一尊于天主，烧夷神社，震惊孔庙，遂令士民怨恚，为虏前驱。惟是二者，皆不可以崇效。我国民之智者，则既知引以为戒，其有壮士，寡昧不学，宜以此善道之。使知宗教殊途，初无邪正；黄白异族，互为商旅。苟无大害于我军事者，一切当兼包并容，有违节制，悉以军律治罪。

又我汉族仕宦于满洲者，既实同种，岂遽忘其祖父？徒以热中利禄，受彼迫胁。人亦有言：满堂饮酒，有一人向隅而泣，则举坐为之不乐。幕府张皇六师，神武不杀，虽蚍蜉蚁子犹不妄戮，况我同种而当迫害？念尔[扌晋]绅，及尔介胄，既污伪命，如彼赤子，陷于深谷。尔虽湛溺，尔心肺肾肠犹在，尔亦念往者胡人入关，陵暴尔祖尔父，斫头屠肠于绝辔之野，尔室毁破，尔庙摧夷，尔墓掘穿，尔先妣与诸母诸姑亦有污辱。我政府肃将天讨，为民理冤，以为有人心者，宜于此变。若能舍逆取顺，翻然改图，有束身归命，及以一城一垒迎降者，任官如故。若自忘其本，为虏效忠，以逆我大兵之颜行，一遭俘虏，或得赦宥，至于再三，杀无赦！其为间谍者，亦杀无赦！

又尔满洲胡人，涵濡卵育于我中华之区宇，且三百年，尺布粒米，何非资于我大国。尔自伏念，食土之毛，不怀报德，反为寇仇，而与我大兵旅拒，以尔四体，膏我萧斧，尔抚尔膺，尔谁怨？若自知不直，愿归部落，以为我中华保塞，建州一卫，本尔旧区，其自返于吉林、黑龙江之域。若愿留中国者，悉归农牧，一切与齐民等视。惟我政府箫勺群慝，淳化虫蛾，有回面内向者，怀柔以礼，革其旧染，选举租赋，必不使尔行倚轻重。尔若忘我汉德，尔乃盗边，尔名马大珠不入，尔恶不悛，尔胡人之归化于汉土者，乃蹀足警欬，与外胡响应，幕府则大选将士，深入尔阻，犁尔庭，埽尔闾，遏绝尔种族，幕府则建筑尔尸以为京观。

如律令！布告天下，讫于蒙古、回部、青海、西藏之域。
+ ---

### 军政府与各处国民军之关系
- 一、各处国民军，每军立一都督，以起义之首领任之。
- 二、军都督有全权掌理军务，便宜行事。
- 三、关于重大之外交，军都督当受命于军政府。
- 四、关于国体之制定，军都督当受命于军政府。
- 五、国旗、军政府宣言、安民布告、对外宣言，军都督当依军政府所定，不得变更。
- 六、略地、因粮等规则，军都督当依军政府所定；惟参酌机宜，得变通办理。
- 七、以上各条，为军政府与军都督未交通前之关系条件；其既交通后，另设规则以处理之。
+ ---

### 军队之编制
*步兵*
- 一、以八人为一排。于八人中设排长一人，副排长一人，共八人。
- 二、以三排为一列。外列长一人，共二十五人。
- 三、以四列为一队。外队长一人，副队长二人，号旗手二人，号筒手二人，事务长一人，共一百零八人。
- 四、以四队为一营。外营长一人，副营长二人，鼓乐手八人，营旗手三人，主计一人，书记一人，共四百四十八人。挑夫、伙夫另计。
- 五、以四营为一标。外设标统一人，副标统二人，参谋六人，传令十二人，主计一人，书记二人，共一千八百一十六人。炮队一，工队一，辎重队一，医队一。

骑、炮、辎、医各队之编制，军政府未制定以前，标统定之。旅团以上，将来军政府制定之。
+ ---

### 将官之等级
第一级都督。第二级副督。第三级参督。第四级都尉。第五级副尉。第六级参尉。第七级都校。第八级副校。第九级参校。
+ ---

### 军饷（每月饷）
步兵十元。营主计、书记一百元。副排长十五元。副营长二百元。排长二十元。营长三百元。队号旗手，号筒手十五元。标传令三十元。列长四十元。标生计，书记二百元。队事务长四十元。参谋四百元。副队长六十元。副标统四百元。队长一百元。标统五百元。营鼓乐手、旗手二十元。骑、炮、工、辎、医各队及挑夫、伙夫等月饷，军政府来发布以前，由军标统自定。旅团长以上之俸银，将来由军政府定之。
+ ---

### 战士赏恤
*第一赏典*

**（一）记大功者**：
- 甲、率先起义者，按其招集人数之多寡，以定次数。
- 乙、攻克城镇多村者，按其占领地方之险夷广狭及户口之多寡，以定次数。
- 丙、剿破敌军者，按其破坏敌军武力之大小，以定次数。
- 丁、降伏城镇乡村及降伏敌军者，与乙、丙同。
- 戊、以城镇乡村军队反正来归者，与乙、丙同。
- 己、防守城镇乡村力却敌军者，与乙、丙同。

**（二）记功者**：
- 甲、杀敌数人，其功昭著者，按敌人之职分及数之多寡，以定次数。
- 乙、俘虏敌军者，与甲同。
- 丙、夺得敌军粮食、器械、马匹者，按其品质数量，以定次数。
- 丁、探报敌情冒险得实者，按其关系之轻重，以定次数。
- 戊、交战出力者。
- 己、救援本军将士出险者。
- 庚、在营一年能守纪律者，记功一次；每多一年，则多一次。

以上记大功及记功者，由军政府议定行赏。为鼓励战士起见，军都督有随时行赏之权。

**（三）凡当兵老，至革命大功告成时，一律照本人现饷赏食长粮，养至终身。**

*第二恤典*
- （一）凡交战受伤以致残疾不能任职者，其退伍后照本人现饷现俸赏给终身。
- （二）凡在军身故者，无论将校兵士，均查明本人之父母妻子女，每月给养赡费。父母妻养至终身，子女养至二十岁。所给之费，兵士视其立功多寡，将校视其官职高下。
+ ---

### 军律
- 一、不听号令者杀。
- 二、反奸者杀。
- 三、降敌被获者杀。
- 四、私通军情于敌者杀。
- 五、泄漏军情者杀。
- 六、临阵退缩者杀。
- 七、临战逃溃者杀。
- 八、造谣者杀。
- 九、私逃者杀。
- 十、任意掳掠者杀。
- 十一、强奸妇女者杀。
- 十二、焚杀良民者杀。
- 十三、杀外国人、焚拆教堂者杀。
- 十四、勒索强买者，论情抵罪。
- 十五、私斗杀伤者，论情抵罪。
- 十六、遗失军械资粮者，论情抵罪。
- 十七、获敌军资粮军械，藏匿不报者罚。
- 十八、私入良民家宅者罚。
- 十九、盗窃者罚。
- 二十、赌博者罚。
- 二十一、吃鸦片者罚。
- 二十二、纵酒行凶者罚。
+ ---

### 招军章程
- 第一条 凡有志愿充当国民军军人者，通常以十八岁以上，四十岁以下者为合格。
- 第二条 凡有当国民军军人者，于入营之始，要亲具誓表；宣誓之后，领回军约收执。于誓章及军约本人名字之下，皆要印取左手大指指模，以凭认别真伪。
- 第三条 凡有清朝兵勇来投降国民军者，除照招降条件处待之外，入营之始亦一慨令填写誓表，领收军约，如上条办法。
+ ---

### 招降清朝兵勇条件
中华民国国民军驱逐满清，光复中国，凡尔等当清朝兵勇者，须念身为汉人，当为中国立功，莫为满人替死。今奉军政府命，招降尔等，条件如左：
- 一、带军械来降者，记功一次，并照军械原价加四倍赏给，将来由军政府颁发。
- 二、投降后与义军一体看待，兵勇每月饷银十元，衣服饭食等另由军中供给。
- 三、立功者记功或记大功，由军政府论功行赏，升职加俸。
- 四、凡当兵者，至革命大功告成时，一律照本人现饷赏食长粮，养至终身。
- 五、投降之人，其年已老不能任职者，由军政府酌予体恤。
- 六、交战受伤以致残疾不能任职者，退伍后照本人现饷赏给终身。
- 七、在军身故者，查明本人父母妻子女，每月给赡养费。父母妻养至终身，子女养至二十岁。所给之费，视其立功大小为定。
- 八、不降者杀无赦。
+ ---

### 略地规则
略地者，谓略定其地，上而省会，下而州县，凡前者满洲势力所及，使由此归属于我军政府权力之下也。

第一略地之分别，其分别有三：（甲）就于我军攻取而得者；（乙）就于义民响应者；（丙）就于敌之文武官反正来附者。其略地之办法，稍有不同，分类说明如下。

第二略地之办法：
*（甲）就于我军攻取而得者：*
- 一、升立国旗：就其所得之城镇营垒，升立国旗，宣扬军威。
- 二、暂禁居民来往：于入城镇之始，下令暂时禁止居民来往，派兵士守视通衙。俟一二日后安民局设立，按户发给执照后，始许通行。（说明：此因入城之始人心未定，暂禁其来往，一以便军队行动布置，二以免奸民乘机抢掠也。）
- 三、缴收敌人军器粮食：所有清兵军器，概要缴交；其营中所积聚之粮食，亦要缴出，然后听凭我军安置之。（说明：此时清兵已失战斗之力，然虑其藏匿军器粮食，仍然为患，敌必严令缴出。）
- 四、收取官印文凭及其文书册籍，封府库官业：官印文书等，恐其散失，宜收取之，交安民局保存。其府库官业，则交因粮局收。
- 五、破监狱释囚徒：破监狱，尽释囚徒，谕以义师所至，满洲残刑峻法一切扫除。诸囚中有无辜被祸者，皆复其自由；其有罪者亦令自新，俾人民永不受苛法之苦。
- 六、设安民局：每县设一安民局，立局长一人、局员十人、顾问员十人。局员择用营中人或地方绅士，顾问员则皆以地方绅士充之，均听命于局长。局中得雇用巡查若干名，其人数视地方之大小定之。

    安民局之事务，其急要者如下：
    - （一）发布告：印刷安民布告，分贴当众之地，使人民晓知我军队之大义。
    - （二）编门牌：循街之方向，由东至西、由北至南按门发牌，左单右双，每街分左右统计其户数。
    - （三）付通行照：每户发通行照一纸，每纸止许一人执用来往（夜出者必携街灯）；其执某户之照出街，犯事为该户是问。
    - （四）查户口：由安民局派员偕同地方甲长，街正人等，清查户口，每户要实核其现在住居之人口，编载册籍。
    - （五）抚创痍：其居民有因兵事受伤损者，或破坏家屋物业者，赈恤之。
    - （六）定流亡：居民有因兵事流离失所者，设法安置之。
    - （七）诘奸宄：如查有为敌军作奸细及为妨害我军队之行为者，捕获送军前究办。查有强盗匪徒扰害居民者，捕获之后，重则送于军前，轻则由局究办。
    - （八）防火害：命巡查周视，以防火警。其有存贮惹火之物者，尤要注意。
- 七、设因粮局：另有因粮局规则参照。
- 八、分别处待官吏：凡军到即降之官吏，保护其身家。愿留营者，量才器使。愿还乡者，厚给资斧护送归家。其抗拒至力尽始降之官吏，则仅予免死。其不降者杀。
- 九、招集地方精壮编入军队：按照军队编制之法办理。
- 十、相机防守：察看地方险要，分别防守。
- 十一、通报军政府或就近大军：候派员接理，以布新政。

*（乙）就于义民响应者：*

凡义民响应者，必将该处地方官诛戮或捕送至军队之前，始为响应之实据。凡义民响应投到军队，即派兵随往，办理之法如下：
- 一、升立国旗：办法详上。
- 二、点收官印文凭及一切官业：办法详上。
- 三、设安民局：所有安民要务八项，悉如上办法。
- 四、设因粮局。
- 五、将义民编入军队：与义军一体优待。
- 六、相机防守：详上。
- 七、通报大营：详上。

*（丙）就于敌之文武官反正来附者：*

凡反正之官，必将其官印文书及具有永远降服誓表送到军队之前，始为反正之确据。凡有反正者，该文武官投到军队，即由军队派员与该地方官协同权理政事，以待军政府接收后，改布新政。该反正之文武官照现任之廉俸倍给之，至于终身。如其才可用，另有任使者，其所得官俸不在此限。
+ ---

### 因粮规则
*第一因粮局*
- 一、每军设因粮局，专司因粮之事。
- 二、因粮局因粮之标准，须每日以十人养一兵。凡军行所至之地，因人民之多寡以定驻军之多少。
- 三、因粮局须设充公册、收买册、债券册、收捐册。除充公册外，皆须用三联单，分类处理。

*第二因粮之法*

**（甲）充公：**
- 一、一切官业。
- 二、反抗军政府之满洲官吏家产。
- 三、反抗军政府之人民家产。
- 四、以上三种，由因粮局立册，将所充公之物产之文契数量分类登记。

**（乙）收买：**
- 一、糟境内一切可应军用之货物，给价收买，贮存以备随时之用。
- 二、收买货物，若现银不足，可先给军中凭票，记载价额及给价日期，由因粮局支给。若过期不能支给，则从此起计五厘周息。
- 三、凡收买货物，物主不得抗违。

**（丙）借债及捐输：**
- 一、凡军队所至，得与境内人民有家产者借用现银，以供军需。借款后，由因粮局发还债券，记载债主姓名、籍贯、住所及其数目，钤印为据，交借主收执。自给债券之日起，至迟以六个月由因粮局偿还。若满六个月限不偿还，则自满限之后起，给二厘周息。
- 二、凡境内人民家产过一万元以上者，由因粮局今捐十分之一，以供军需。五万元以上者，捐十分之二；十万元阻上者，捐十分之三；五十万元以上者，捐十分之四；百万元以上者，捐十分之五；千万元以上者，与百万者同。
- 三、凡经因粮局认定当借债及捐输者，不得违抗，违抗处罚。

**（丁）军事用票：**
- 一、设军事用票发行局，附属于因粮局。
- 二、每军得度其收入财产之数，拨归军事用票发行局作按，发行军事用票。
- 三、发行军事用票之数，以倍于作按之数为限。（说明：例如军中收入财产共值银十万元，以之作按，发行军事用票二十万元，则军需可裕。所以发行之数限于二十万元者，因止有十万元作按：如发票过二十万元以上，则不足以代表实银，而票之信用失、价值跌，成为空头票。发行愈多，此弊愈大，军队非惟不能多得一钱之用，反将可以发行无弊之二十万元票亦失其用，而至于坐毙也。）
- 四、军事用票发行局设发行员五人以上，由军都督指任之。
- 五、军事用票发行局设监查员十人以上，以债主、捐主之负担最巨者任之。
- 六、发行员专管局中一切发行，对换之事。
- 七、发行军事用票之先，发行员须通知监查员并会决议。监查员须查明军事用票之数，是否照第三条之规定。如数相符，则要认可发行；如有违额滥发，不得认可。（说明：滥发之弊，前既言之。然当军需孔亟时往往不免，故发行局制度不可不精密。发行员外更设监查员，此监查员须于本地方利害最有关系者，因军队之财取诸地方，而发行军事用票尤于地方财政有大关系也。债主、捐主皆曾负担军饷者，倘再遇滥发，则受累更甚，故择其负担最巨者十人为监查员；凡发行军事用票，必须得其许可。如票数只较作按之数加一倍，则尚足以资对换周转；滥发则军队、人民立受其害，故要阻止之。）
- 八、发行员未经监查员会之认可，不得发行军事用票。
- 九、凡经监查员开会决议，反对违额滥发军事用票者，军都督不得强行之。
- 十、军事用票每张银额，最多不得过百元，最少不得过一元。
- 十一、军事用票之形式如左：
- 十二、军事用票须照每张定额使用，不得跌价。
- 十三、发行军事用票之后，俟将来军政府与该军会合时，由军政府调查该局发行票数，如与第三条定额相符，军政府下令将发行之票对换收还。（说明：军事用票发行之后，流通市面与实银同一使用。然其本体无真价，不过代表实银，不能永久，必须有收还之法。惟军需浩繁，军事用票只能行用于军队权力所及之地，其与外国交涉仍须用实银，故颇难常储实银以备与人民对换，必俟与军政府会合之后，始由军政府之力以收回之也。惟必要所发之票不逾第三条之定额（即有十万元之作按，始发行二十万元之票），始能收还；否则军政府亦不能填滥发之壑。故滥发之弊，足使财政纷乱，不可不慎也。）
- 十四、军政府下令后，人民得凭军事用票换回相当之实银。其详细规则，军政府临时定之。
- 十五、军队所到之地，凡平日清政府所发行之纸币（银纸）概作为废纸。
- 十六、凡军中捐输，该捐主必须将军事用票缴交因粮局，不得以现银缴交。（说明：军事用票欲其流通市面，必须设此法。例如捐主捐十万元，缴纳时如必须军事用票，则不得不将现银兑换军事用票，始能缴纳。是则军事用票有不能不流通之势，否则发行局自发行，人民自不使用，军事用票失其效力矣。）
+ ---

> 天运岁次年月日，中华国民军军都督奉军政府命，布告安民。
### 安民布告
军政府今日始能与我国民伯叔兄弟诸姑姊妹相见于光天化日之下，为二百六十年来我汉人未有之快乐，未有之庆幸。军政府所以有此力量能打破满洲政府，悉由我汉族列祖列宗神灵默佑相助，使恢复我中华祖国，以有今日。军政府宗旨第一是“为民除害”四字，大害不去则大利不兴，故目前尤以除害为急务。我国民要脱满洲政府束缚，要将满洲政府所有压制人民之手段，专制不平之政治、暴虐残忍之刑罚、勒派加抽之苛捐与及满洲政府所纵容之虎狼官吏，一切扫除，不容再有膳腥余毒存留在我中华民国之内。此种思想为中华四万万国民所同具，军政府首先起义，效力驱除，以为我国民发表此思想，所以称中华国民军政府。国民责任即军政府责任，军政府功劳即国民功劳，军政府愿与国民同心协力，始终不变。故军政府行动一切俱有纪律，军队所过地方，对于国民决不侵害，我国民不必猜疑惊恐。为士者照常求学，为农者照常耕种，为工者照常作工，为商者照常买卖，老少男女照常安乐居家。如果军队中有不法之人侵害我国民，即为贼害同胞，受害之人民尽可控告到军队前，军政府必尽法惩治。如果国民中有不肖之人私通满洲，或作奸细，或作有害军队之行为，亦是贼害同胞，军政府查出实情，亦必尽法惩治。总之，军政府为同胞出力，断无损我国民之理。国民既明白军政府宗旨，亦当安堵无恐。今日为军政府与国民相见之始，为此布告我亲爱之同胞知之。
+ ---

### 对外宣言
中华国民军奉命驱除异族专制政府，建立民国；同时对于友邦各国益敦睦谊，以期维持世界之平和，增进人类之福祉。所有国民军对外之行动，宣言如下：
- 一、所有中国前此与各国缔结之条约，皆继续有效。
- 二、偿款外债照旧担认，仍由各省洋关如数摊还。
- 三、所有外人之既得权利，一体保护。
- 四、保护外国居留军政府占领之城内人民财产。
- 五、所有清政府与各国所立条约、所许各国权利及与各国所借国债，其事件成立于此宣言之后者，军政府概不承认。
- 六、外人有加助清政府以妨害国民军政府者，概以敌视。
- 七、外人如有接济清政府以可为战争用之物品者，一概搜获没收。
+ ---

### 招降满洲将士布告
天运年月日，中华国民军军都督奉军政府命，布告于我国民之为满洲政府逼迫以为其军之将校及兵士者。

我辈皆中国人也，今则一为中华国民军之将士，一为满洲政府之将士，论情谊则为兄弟，论地位则为仇雠，论心事则同是受满洲政府之压制，特一则奋激而起，一则隐忍未发，是我辈虽立于反对之地位，然情谊具在，心事又未尝不相合也！然则今日以后，或断兄弟之情谊而变为仇雠，或离仇雠之地位而复为兄弟，亦惟我国民之为满洲将士者自择之而已。

自国民军起，移檄天下，民族主义、国民主义炳如日月，凡为国民无不激昂慷慨、敌忾同仇。诚以国民军者以国民组织而成，发表国民之心理，肩荷国民之责任，以主义集合，非以私人号召，故民之归之如水之就下也。我国民之为满洲将士者，非其本欲，特为满洲所迫不得已而为之。此时满洲政府方又出其以汉人杀汉人之手段。驱之与国民军为敌。愿我国民思之：本中国人而当满洲兵，以杀中国人为职，抚心自问，宁能不动乎？我国民勿谓为满洲尽力乃所以报国也。中国亡于满洲已二百六十余年，我国民而有爱国心者，必当扑灭满洲以恢复祖国；倘反为满洲尽力，是甘事仇雠而与祖国为敌也。其身分为奴隶，其用心为枭獍，岂有人心者所忍为乎？我国民又勿谓既食满洲之禄当忠于所事也。须知中国者中国人之中国，及为满洲所夺，收中国人之财赋，以买中国人之死力。中国人效力满洲而食其禄者，譬如家财既为强盗所夺，复为强盗服役以求得佣值，境遇既惨，行为尤贱矣！是故我国民之为满洲将士者须以大义自持，知托身满洲政府之下，乃由一时之束缚，常怀脱离独立之志。际此国民军夫起之日，正当倒戈以向满洲政府，而与我国民军合为一体，方不失国民之本分也。

彼满洲以五百万民族陵制四万万汉人，而能安卧至二百六十年者，岂彼之能力足以致之，徒以中国人不知大义、为之效力、自戕同种，故满洲人得以肆志耳！试观满洲入关以来，每遇汉人起义，辄用汉人剿平，杀人盈野，流血成河，皆汉人自相屠戮，而于满人无所损。举其大者，如嘉庆年间汉人王三槐等举义，四川、湖南、湖北、陕西诸省相继响应，满洲政府势垂危矣，八旗之兵望风奔溃，禁旅驻防皆不可用；乃重用绿营，招募乡勇，于是汉人杨遇春、杨芳等为之效力，屠戮同胞，死者亿万，川、湖、陕诸省遂复归于满洲主权之下。又如咸丰年间太平天国起自广西，东南诸省指顾而定，西北则张乐行等风驰云卷，天下已非满洲所有，其督师大臣赛尚阿、和春一败涂地，事无可为；及汉人曾国藩、胡林翼、左宗棠、李鸿章等练湘军、淮军以与太平天国相杀，前后十二年，汉人相屠殆尽，满人复安坐以有中国。凡此皆百年来事，我父老子弟耳熟能详者也。汉人不起义则已，苟其起义，必非满人所能敌，亦至明矣。

所最可恨者，同是汉人，同处满洲政府之下，同为亡国之民，乃不念国耻，为人爪牙，自残骨肉。彼杨、曾、胡、左、李诸人是何心肝，必欲使其祖国既将存而复亡，使其同胞既将自由而复为奴隶乎？自经诸役以后，满人习知以汉人杀汉人为最上策，故近来怵于革命之祸，口谋收灭下之兵权，以满人任统御，以汉人供驱役；一旦有事，则披坚执锐、冒矢石、当前敌、断脰流血者皆汉人，而策殊勋，受上赏者则满洲人也。我国人之为满洲将士者，苟一念及身为中国之人，当知助异族杀同胞为天地所不容，可无待踌躇而断然决心者。

且我国民，苟助满洲，岂止为国家之罪人而已，即为一身计，亦无所利。盖满洲之待汉人，不过视同奴隶，即为之尽死，亦毫不爱惜。嘉庆年间川、湖、陕之役，绿营乡勇立功最多，事后八旗受上赏，绿营诸将仅沾余唾。至于乡勇解散之后，穷困无聊，半世当兵，战功尽为八旗所冒，口粮复为上官克扣。出营之后，工商诸业久已荒疏，无以谋衣食，穷而为盗，则被杀戮。于是蒲大芳等怨望作乱，杨芳、杨遇春念其战功，诱以甘言，使之降伏。而满洲政府震怒，黜杨芳，使率蒲大芳等远戍伊犁，其后密使人尽杀蒲大芳等数百人，无一得脱者。咸丰、同治间，湘军遍于十八行省，所至戮力破敌，敌军既尽，湘军解散，克扣口粮，饥寒不免。其至丰者，不过给三月口粮，不敷归家盘费，因此流离他省，父母妻予终身不复相见。而他省之人以其当兵杀人，畏之如蛇蝎，视之为仇雠，见其落拓，则又斥为流氓。穷无所归则相聚结会，以相依赖。而满洲政府恶其结党，捕拿杀戮不可数计。是故川、湖、陕之氛告尽，而乡勇失所；太平天国既覆，而湘军无归：乃知满洲政府之用汉人也，犹农夫之用牛也，既尽其力则杀而烹之，无一毫人心相待。此其故何也？盖以同胞杀同胞，实为天下至贱之事，不惟为万国所鄙笑，同胞所切齿，即满洲人亦未尝不轻贱之，以为汉人相杀乃其种性，宜其甘为奴隶，万劫不复。既存轻贱之心，故对待之手段，刻薄如此。即使身居重镇，屡立战功，而偶迕廷旨，缇骑立至。其他将校受文官呵叱驱使，甚于仆隶。至于兵士，所发口粮不敷糊口，而一有战事即责其死敌，是视之如虫蚁耳！

世人见满洲刻薄寡恩，不重军人，皆知叹息痛恨。岂如欧美日本各国所以尊重军人者，以其为国戮力，倚若长城，故军人之名誉、军人之身分皆为社会所矜式。至于满洲用中国人当兵，非以为国家之千城，不过专防家贼。故其军人以拥护仇雠为天职，以屠戮同种为立功，禽兽之行宜为世界所不齿。我国民之为满洲将士者，若犹有人心，当不待劝告，而决然倒戈反正惟恐不速也，何用迟徊审顾为？

意者或误会国民军之旨，以为国民军既与满洲政府为敌，则凡为满洲之将士者皆所不容，虽欲反正而无路可投乎？然同是汉人，地位虽殊，情谊固在；且国民军当未起义以前，屈于满洲政府之下，与我国民之为满洲将士者固无所差别也。宗国之亡久矣，举我同胞悉隶于异族之下，不能互相庇翼，而使寄食于仇雠，又不能速拯之出于水火，斯已大负国民矣，何忍复校量前眚，自相携贰乎？

为此布告天下，凡我国民之为满洲将士者，若能顾念大义，翻然来归，军政府必推诚相与，视为一体。其以城镇乡村或军旅反正者，及剪除敌军心腹将校来归者，暨以粮食器械来归者，皆为国立功之人，当受上赏。其军至即降者，亦予优待，此皆赏典、恤典、略地规则等所一一规定者。其各激发忠义，以涤旧污，以建新猷。若犹有包藏祸心，怙恶不悛，甘为国民军之蟊贼者，则是自绝于中国，罪不教。方今民族主义、国民主义磅礴人心，举国之人皆知明理仗义，固非若昔日人心否塞之世。军政府提挈义师，肃将天讨，期与四百兆人平等，以尽国民之责，亦与昔之英雄割据有别。固将使禹域之内无复汉奸之迹，其满洲将士敢有奋其螳臂以相抵抗者，必尽剪除，毋俾漏网。特虑其中容有心怀反正而迟疑未决者，亦有身拥兵权、心怀助顺而观望取巧，思徐砚国民军之强弱以为进退者，凡此皆不胜其祸福之见，故就义不勇。今开诚布公，明示是非顺逆之辨，其各自择，毋得徘徊，如律令檄。

附：条件
- 一、以城镇乡村或军队反正来归者，除按赏典论功行赏外，并照现任廉俸加倍赏给，至于终身。如其才可用，另有任使者，其所得官俸不在此限。
- 二、军到即降者，保护其身家。愿留营者，量才器使。愿还乡者，蓐给资斧，护送归乡。
- 三、力尽始降者，仅予免死，以俘虏处分之。
- 四、不降者杀无赦。
+ ---

### 扫除满洲租税厘捐布告
天运年月日，中华国民军军都督奉军政府命，以扫除满洲租税厘捐之事布告国民。

自满洲篡国，生民无依，憔悴于虐政之下。虏朝知满汉不并立，犹水火不相容，故其倡言谓“汉人强则满洲亡，汉人疲则满洲肥”，处心积虑谋绝汉人之生计，以制汉人之死命。汉人皆贫，则满人可以独富；汉人皆死，则满人可以独生。于是横征暴敛，穷民之力，逼之以严刑峻法，使我汉人非惟无以为生，且无以逃死。

昔者康熙年间，曾定永不加赋之制，其名甚美，欲以愚弄汉人。然所谓永不加赋，不过专指正额，于正额之外悉收州县耗羡以为已有，而令州县恣取平余，其数五六倍于正额；且额外之徵，罔知纪极。又于征粮之际，多立名目，每粮一石，加派之银至二三两。此外贪官污吏私自加派，狼差狗弁从中渔利者，不可胜数。故康熙年间廷臣已言：“私派过于官征，杂项浮于正额，分外诛求，民不堪命。”当时初行此制，弊已如此，何况后日？名为永不加赋，实则赋外加赋。其绝汉人生计者一也。

满洲入关之初，强占汉人土地，圈给满人，室庐坟墓在满人所圈地内者，悉为满人所有。汉人不惟失用丧业，无以餬口，且令祖宗暴骨，妻子流离。虏之凶德，从古所无！其绝汉人生计者二也。

八旗人众，计口给粮，不事营生，不纳租税，锦衣玉食皆取之汉人。我汉人无异为其牛马，辛苦所得者尽以输纳，犹以为未足；劳力既尽，生命随之。其绝汉人生计者三也。

既据北京，征固本京饷以为首丘之计。又岁括金银亿万密藏诸陵墓中，自顺治至今，为数无算。以四海有限之财，填诸虏无底之壑，致令货币不能流通，财政日匮。其绝汉人生计者四也。

自康熙朝定制永不加赋，其子孙托言恪守祖制，而于正赋之外，暴敛无算。乾隆朝纵容各省督抚恣为贪婪，殃民取财，剥肤吸髓，概置不问。伺其宦囊既富，则借事冶罪，籍没家产，尽入内府，谓之“宰肥鸭”。遂贪诈成风，内自朝廷以至奄竖，外自督抚以至胥吏，皆以贪赃为能，以害民为事。乾隆末年，嬖臣和珅一人之家产至数万万，民穷财尽，四海骚然。其绝汉人生计者五也。

自太平天国起义东南，虏率其贼臣死相抵抗，军兴费无所出，遂创厘金之法。一物之微，莫不有税；商贾用惫，物价腾贵。当时宣言事平裁撤，乃事平之后非惟不撒，且益增加，政府视为利薮，官吏视为肥差，骚扰搜括，民无宁日，商务不振，交通阻隔。其绝汉人生计者六也。

自与万国交通以来，不知外交，屡召战祸，丧师辱国，于弃民割地之外，益以赔款。甲午之役，赔款连息四万万；庚子之役，赔款连息九万万。政府无力，则令各省摊赔。于是各省督抚借此为名，举行杂捐，剥民自肥，自柴米油盐以至糖酒诸杂项，皆科重税；居陆则有房捐，居水则有船捐。民不堪其苦，屡屡激变；则辄调兵勇，肆意焚杀，洗村铲地，以为立威之计。思之心伤，言之发指！其绝汉人生计者七也。

广借外债，浪费无纪，息浮于本，积重如山。犹不知警惧，任令疆臣各自募借，其所开销复无清算，收入愈多，亏空愈大。试观欧美日本各国何尝无国债，然经理得宜，利多弊少，未有若虏朝之紊乱者。循此以往，国力将敝。其绝汉人生计者八也。

罗掘之术既穷，遂不顾廉耻，公然欺骗，造昭信股票，诱民出资。既而勒令报效，不践前言。反覆无信，诈欺取财，行同无赖！其绝汉人生计者九也。

四海之内，人民流离失所，辗转沟壑；而深宫之内，穷奢极欲，日甚一日。据最近调查，报自乙未至庚子，颐和园续修工程每年三百余万，虏太后万年吉地工程每年百余万两；戊戌秋间虏太后欲往天津阅操，令荣禄兴修行宫，提昭信股票银六百余万两；辛丑回京费二千余万两；辛丑后兴修佛照楼五百万两；虏太后七旬庆典一千二百余万两，另各省大员报效一千三百万两。共计此数年之内，虏太后一人所用已盈九千余万两。辛丑至夸又阅数年，其费用可比例而知。所饮食者汉人之脂血也，所寝处者汉人之皮革也。汉人家散人亡，老弱填沟壑、丁壮死桎梏者，皆断送在深宫歌舞中耳！其绝汉人生计者十也。

几此十者，皆荦荦大端，人所共见；其他苛细及缘附而生者，尚不悉计。乃知虏之贪残无道，实为古今所未有。二百六十年中，异族陵践之惨，暴君专制之毒，令我汉人刻骨难忍，九世不忘。虏之待我汉人，无异豺虎食人，肉尽则咀其骨，必使无孑遗而后快。我汉人处于水深火热之中者，其可矜孰甚焉！

今军政府与我国民驱除鞑虏，恢复中华，大兵所至，举满洲政府不平等之政治，摧廓振荡，无俾遗孽。凡租税厘捐一切不便于民者，悉扫除之，俾我国民得怡然于光天化日之下。俟天下大定，当制定中华民国之宪法，与民共守。其与虏朝相异之处，可预为国民言之：在昔虏朝贵满而贱汉，满人坐食，汉人纳粮；民国则以四万万人一切平等，国民之权利义务无有贵贱之差、贫富之别，轻重厚薄，无稍不均。——是为国民平等之制。在昔虏朝行暴君专制之政，以国家为君主一人之私产，人民为其仆隶，身家性命悉在君主之手，故君主虽穷民之力，民不敢不从；民国则以国家为人民之公产，凡人民之事，人民公理之。由人民选举议员，以开国会，代表人民议定租税，编为法律。政府每年预算国用，须得国会许可，依之而行；复以决算布告国会，待其监查，以昭信变。如是则国家之财政实为国民所自理，国会代表人民之公意，而政府执行之。譬如家人，既理家事，必备家用，轻重缓急，参酌得宜。较之暴君专制，横征暴敛，民不堪命者，真有主仆之分，天壤之别。一一是为国民参政之制。是故民国既立，则四万万人无一不得其所，非惟除满洲二百六十年之苛政，且举中国数千年来君主专制之治一扫空之。斯诚国家之光荣，人民之幸福也。愿我国民，各殚乃心，勉成大业！布告天下，俾咸知斯意。
+ ---

