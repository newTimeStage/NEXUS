---
title: 穆天子传
author: NEXUS Editorial Team
date: 9763-01-14
category: 演进轨迹
---

# 穆天子传
饮天子蠲音涓山之上。戊寅，天子北征，乃绝漳水。庚辰，至于□，觞天子于盘石之上。天子乃奏广乐。。载立不舍，至于钘山之下。癸未，雨雪，天子猎于钘山之西阿，癸未，雨雪，天子猎于钘山之西阿，于是得绝钘山之队，北循虖沱之阳。

乙酉，天子北升于□。天子北征于犬戎，犬戎□胡觞天子于当水之阳，天子乃乐，□赐七萃之士战。

庚寅，北风雨雪，天子以寒之故，命王属休。甲午，天子西征，乃绝隃之关隥。

己亥，至于焉居、禺知之平。辛丑，天子西征，至于䣙人。河宗之子孙䣙柏絮，且逆天子于智之□，先豹皮十，良马二六，天子使井利受之。

癸酉，天子舍于漆□，乃西钓于河，以观□智之□。甲辰，天子猎于渗泽，于是得白狐、玄貉焉，以祭于河宗。

丙午，天子饮于河水之阿，天子属六师之人于䣙邦之南，渗泽之上。戊寅，天子西征。

鹜行，至于阳纡之山。河伯无夷之所都居，是惟河宗氏。河宗柏夭逆天子燕然之山，劳用束帛加璧。

先白□，天子使𨝋父受之。癸丑，天子大朝于燕□之山，河水之阿。乃命井利梁固聿将六师。

天子命吉日戊午，天子大服冕袆，帗带、搢、曶夹佩，奉璧南面立于寒下，曾祝佐之。

官人陈牲，全五□具。天子授河宗璧，河宗伯夭受璧，西向沉璧于河。再拜稽首，祝沉牛马豕羊。

河宗□命于皇天子。河伯号之，帝曰：穆满，女当永致用𡺞事。南向再拜。

河宗又号之，帝曰：穆满，示女舂山之瑶，诏女昆仑□舍四，平泉七十，乃至于昆仑之丘，以观舂山之瑶，赐语晦。

天子受命，南向再拜。己未，天子大朝于黄之山，乃披图视典，用观天子之瑶器。

曰：天子之宝，玉果、璇珠、烛银、黄金之膏，天子之瑶万金，□瑶百金，士之瑶五十金，鹿人之瑶十全。

天子之弓射人步，剑牛马犀，□器千金，天子之马走千里，胜人猛兽，天子之狗走百里，执虎豹。

柏夭曰：征鸟使冀，曰□鸟鸢，鹳鸡飞八百里。名兽使足，□走千里，狻倪□野马走五百里，邛邛距虚走百里，麋□二十里。

曰柏夭皆致河典。乃乘渠黄之乘，为天子先，以极西土。乙丑，天子西济于河，□爰有温谷乐都，河宗氏之所游居。

丙寅，天子属官效器，乃命正公郊父受敕宪，用伸□八骏之乘，以饮于枝洔之中，积石之南河。

天子之骏：赤骥、盗骊、白义、逾轮、山子、渠黄、华骝、绿耳。狗：重工、彻山、雚豭、□黄、南□、来白。

天子之御：造父、三百、耿翛、芍及。曰天子是与出□入薮，田猎钓弋。天子曰：於乎，予一人不盈于德，而辨于乐，后世亦追数吾过乎？

七萃之士□天子曰：后世所望，无失天常。农工既得，男女衣食，百姓瑶富，官人执事，故天有𡺞，民□氏响□，何谋于乐，何意之忘？

与民共利，世以为常也。天子嘉之，赐以左佩华也。乃再拜顿首。

□柏夭曰：□封膜昼于河水之阳，以为殷人主。丁巳，天子西南升□之所主居。

爰有大木硕草，爰有野兽，可以畋猎。戊午，□□之人居虑，献酒百□于天子。

天子已饮而行，遂宿于昆仑之阿、赤水之阳。爰有鹯鸟之山，天子三日舍于鹯鸟之山。

□吉日辛酉，天子升于昆仑之丘，以观黄帝之宫。而丰□隆之葬，以诏后世。

癸亥，天子具蠲齐牲全，以禋□昆命之丘。甲子，天子北征，舍于珠泽，以钓于流水。

曰珠泽之薮，方三十里。爰有雚苇、莞蒲、芓菩、蒹、葽。乃献白玉，□只，□角之一，□三，可以□沐，乃进食□，酒十□，姑劓九□，大味中麋胃而滑。

因献食马三百、牛羊三千。天子□昆仑，以守黄帝之宫，南司赤水，而北守舂山之宝。

天子乃□之人□吾黄金之环三五、朱带贝饰三十、工布之四。□吾乃膜拜而受。

天子又与之黄牛二六，以三十□人于昆仑丘。季夏丁卯，天子北升于舂山之上，以望四野，曰：舂山，是唯天下之高山也。

孳木□华畏雪，天子于是取孳木华之宝。曰：舂山之泽，清水出泉，温和无风，飞鸟百兽之所饮食，先王所谓县圃。

天子于是得玉策、枝斯之英。曰：舂山，百兽之所聚也，飞鸟之所栖也。爰有□兽，食虎豹，如麋而载骨，盘□，始如麇，小头大鼻。

爰有赤豹、白虎、熊罴、豺狼、野马、野牛、山羊、野豕，爰有白鸟、青雕，执犬羊、食豕鹿。

曰天子五日观于舂山之上。乃为铭迹于县圃之上，以诏后世。壬申，天子西征。

甲戌，至子赤乌之人其献酒千斛于天子，食马九百，羊牛三千，穄麦百载，天子使祭父受之。

曰：赤乌氏先出自周宗，大王亶父之始作西土，封其元子吴太伯于东吴，诏以金刃之刑，贿用周室之璧，封兀璧臣长季绰于舂山之虱，妻以元女，诏以玉石之刑，以为周室主。

天子乃赐赤乌之人□其墨乘四、黄金四十镒、贝带五十、朱三百裹，兀乃膜拜而受。

曰：□山是唯天下之良山也，宝玉之所在，嘉谷生之，草木硕美。天子于是取嘉禾，以归树于中国。

曰天子五日休于□山之下，乃奏广乐。赤乌之人丌好献女于天子，女听、女列为嬖人。

曰：赤乌氏，美人之地也，宝玉之所在也。己卯，天子北征，赵行□舍。庚辰，济于洋水。

辛巳，入于曹奴，之人戏觞天子于洋水之上，乃献食马九百、牛羊七千、穄米百车，天子使逢固受之。

天子乃赐曹奴之人戏□黄金之鹿、银□、贝带四十、朱四百里，戏乃膜拜而受。

壬午，天子北征，东还。甲申，至于黑水，西膜之所谓鸿鹭。于是降雨七日，天子留骨六师之属。

天子乃封长肱于黑水之西河，是惟鸿鹭之上，以为周室主，是曰留骨之邦。

辛卯，天子北征，东还，乃循黑水。癸巳，至于群玉之山，容□氏之所守。

曰群玉田山□知阿平无险，四彻中绳，先王之所谓策府，寡草木而无鸟兽。

爰有□木，西膜之所谓□。天子于是取玉三乘，玉器服物，于是载玉万只。

天子四日休群玉之山，乃命邢侯待攻玉者。孟秋丁酉，天子北征，□之人潜时觞天子于羽陵之上，乃献良马牛羊。

天子以其邦之攻玉石也，□受其牢。柏夭曰：□氏，槛□之后也。天子乃赐之黄金之罂三六，朱三百裹，潜时乃膜而受。

戊戌，天子西征。辛丑，至于剞闾氏。天子乃命剞闾氏供食六师之人于铁山之下。

壬寅，天子登于铁山，乃彻祭器于剞闾之人，温归乃膜拜而受。天子已祭而行，乃遂西征。

丙午，至于鹯韩氏，爰有乐野温和，穄麦之所草，犬马牛羊之所昌，宝玉之所□。

丁未，天子大朝于平衍之中，乃命六师之属休。己酉，天子大飨正公、诸侯、王吏、七萃之士于平衍之中。

鹯韩之人无凫乃献良马百匹、用牛三百、良犬七千、牥牛二百、野马三百、牛羊二千、穄麦三百车。

天子乃赐之黄金银罂四七、贝带五十、朱三百裹、变□雕官，无凫上下乃膜拜而受。

庚戌，天子西征，至于玄池。天子三日休于玄池之上，乃奏广乐，三日而终，是曰药池。

天子乃树之竹，是曰竹林。癸丑，天子乃遂西征。丙辰，至于苦山，西膜之所谓茂苑。

天子于是休猎，于是食苦。丁巳，天子西征。己未，宿于黄鼠之山西□，乃遂西征。

癸亥，至于西王母之邦。

吉日甲子，天子宾于西王母。乃执白圭玄璧以见西王母，好献锦组百纯、□组三百纯。

西王母再拜受之。□乙丑，天子觞西王母于瑶池之上。西王母为天子谣曰：白云在天，山陵自出，道里悠远，山川间之，将子无死，尚能复来。

天子答之曰：予归东土，和治诸夏，万民平均，吾顾见汝。比及三年，将复而野。

天子遂驱升于弇山，乃纪兀迹于弇山之石，而树之槐，眉曰：西王母之山。

西王母之山还归兀□，世民作忧以吟曰：比徂西土，爰居其野，虎豹为群，于鹊与处。

嘉命不迁，我惟帝。天子大命，而不可称。顾世民之恩，流涕芔陨。吹笙鼓簧，中心翔翔。

世民之子，唯天之望。丁未，天子饮于温山，□考鸟己酉，天子饮于溽水之上。

乃发宪命，诏六师之人□其羽。爰有□薮水泽，爰有陵衍平陆，硕鸟物羽。

六师之人毕至于旷原，曰：天子三月舍于旷原。□天子大飨正公诸侯王，勒七萃之士于羽琌之上，乃奏广乐。

□六师之人翔畋于旷原，得获无疆，鸟兽绝群。六师之人大畋九日，乃驻于羽之□，收皮效物，债车受载。

天子于是载羽百车己亥，天子东归，六师□起。庚子，至于□之山而休，以待六师之人。

庚辰，天子东征。癸未，至于戊□之山，智氏之所处。□智□往天子于戊□之山，劳用白骖二疋、野马野牛四十、守犬七十，乃献食马四百、牛羊三千，曰智氏□。

天子北游于㣇子之泽，智氏之夫献酒百□于天子。天子赐之狗𤧜采黄金之罂二九、贝带四十、朱丹三百裹、桂姜百□，乃膜拜而受。

乙酉，天子南征，东还。己丑，至于献水，乃遂东征，饮而行，乃遂东南。

己亥，至于瓜𮉡之山，三周若城，阏氏胡氏之所保。天子乃遂东征，南绝沙衍。

辛丑，天子渴于沙衍，求饮未至。七萃之士高奔戎，刺其左骖之颈，取其青血，以饮天子。

天子美之，乃赐奔戎佩玉一只，奔戎再拜稽首。天子乃遂南征。甲辰，至于积山之□，爰有蔓柏曰寿余之人命怀，献酒于天子。

天子赐之黄金之罂、贝带、朱丹七十裹，命怀乃膜拜而受。乙已，□诸𫗞献酒于天子，天子赐之黄金之罂、贝带、朱丹七十里，诸𫗞乃膜拜而受之。

庚辰，至于滔水，浊繇氏之所食。辛巳，天子东征。癸末，至于苏谷、骨𫗞氏之所衣被。

乃遂南征，东还。丙戌，至于长淡，重□氏之西疆。丁亥，天子升于长淡，乃遂东征。

庚寅，至于重□氏黑水之阿，爰有野麦，爰有答堇，西膜之所谓木禾，重□氏之所食。

爰有采石之山，重□氏之所守，曰枝斯、璇瑰、𤣻瑶、琅玕、琳𤧜□𤫋、玗琪、𢕲尾。

凡好石之器，于是也。孟秋癸巳，天子命重□氏共食天子之属。五日丁酉，天子升于采石之山，于是取采石焉。

天子使重□之民铸以成器于黑水之上，器服物佩好无疆，曰天子一月休。秋癸亥，天子觞重□之人鳏𬱺，乃赐之黄金之罂二九、银乌一只、贝带五十、朱七百裹、𥭩箭桂姜百𡸍、丝绹雕官，鳏𬱺乃膜拜而受。

乙丑，天子东征，鳏𬱺送天子至于长沙之山□，只天子使柏夭受之。柏夭曰：重　氏之先，三苗氏之□处。

以黄木　银采□，乃膜拜而受。丙寅，天子东征，南还。己巳，至于文山，西膜之所谓□，觞天子于文山。

西膜之人乃献食马三百、牛羊二千、穄米千车，天子使毕矩受之。曰：□天子三日游于文山。

于是取采石。壬寅，天子饮于文山之下。文山之人归遗乃献良马十驷、用牛三百、守狗九十、牥牛二百，以行流沙。

天子之豪马、豪牛、庬狗、豪羊，以三十祭文山。又赐之黄金之罂二九、贝带三十、朱三百裹、桂姜百𡸍，归遗乃膜拜而受。

癸酉，天子命驾八骏之乘，右服□骝，而左绿耳，右骖赤骥，而左白义。天子主车，造父为御，𡇷𡇤为右。

次车之乘，右服渠黄，而左逾轮，右盗骊，而左山子。柏夭主车，参百为御，奔戎为右。

天子乃遂东南翔行，驰驱千里，至于臣搜。之人𠮀奴，乃献白鹊之血，以饮天子。

因具牛羊之湩，以洗天子之足及二乘之人。甲戌，巨搜之𠮀奴觞天子于焚留之山，乃献马三百、牛羊五千、秋麦千车、膜稷三十车。

天子使柏夭受之。好献枝斯之石四十，□𤕁𠢮□、珌佩百只，琅玕四十，□□十箧，天子使造父受之。

□乃赐之银木、𤦄采、黄金之罂二九、贝带四十，朱三百裹、桂姜百𡸍，𠮀奴乃膜拜而受。

乙亥，天子南征阳纡之东尾，乃遂绝𠭺𦟆之谷，已至于𣠴𤧱河之水北阿。爰有𤃄溲之□，河伯之孙事皇天子之山，有模堇，其叶是食明后。

天子嘉之，赐以佩玉一只，柏夭再拜稽首。癸丑，天子东征，柏夭送天子至于䣙人，䣙伯絮觞天子于澡泽之上。

𣂿多之汭，河水之所南还。曰：天子五日休于澡泽之上，以待六师之人。戊午，天子东征，顾命柏夭归子丌邦。

天子曰：河宗正也。柏夭再拜稽首。天子南还，升于长松之隥。孟冬壬戌，至于雷首。

犬戎胡觞天子于雷首之阿，乃献食马四六，天子使孔牙受之。曰：雷水之平寒，寡人具犬马羊牛，爰有黑牛白角，爰有黑羊白血。

癸亥，天子南征，升于髭之隥。丙寅，天子至于钘山之队，东升于三道之隥，乃宿于二边，命毛班、逢固先至于周，以侍天之命。

癸酉，天子命驾八骏之乘、赤骥之驷，造父为御，□南征翔行，迳绝翟道，升于太行，南济于河，驰驱千里，遂入于宗周。

官人进白鹄之血，以饮天子，以洗天子之足。造父乃具羊之血，以饮四马之乘一。

庚辰，天子大朝于宗周之庙，乃里西土之数。曰：自宗周瀍水以西，至于河宗之邦、阳于之山，三千有四百里。

自阳纡西至于西夏氏，二千又五百里。自西夏至于珠余氏及河首，千又五百里。

自河首襄山以西，南至于舂山珠泽昆仑之丘，七百里。自舂山以西，至于赤乌氏，舂山三百里。

东北还至于群玉之山，截舂山以北。自群玉之山以西，至于西王母之邦，三千里。

□自西王母之邦，北至于旷原之野，飞鸟之所解其羽，千有九百里。□宗周至于西北大旷原，万四千里，乃还。

东南复至于阳纡，七千里，还归于周，三千里。各行兼数三万有五千里。吉日甲申，天子祭于宗周之庙。

乙酉，天子□六师之人于洛水之上。丁亥，天子北济于河□羝之队，以西北升于盟门九河之隥。

乃遂西南。仲冬壬辰，至𤃻山之上，乃奏广乐，三日而终。吉日丁酉，天子入于南郑。

宝处曰：天子四日休于濩泽，于是射鸟猎兽。丁丑，天子□两乃至。祭父自圃郑来谒，留昆归玉百枚，陵翟致赂，良马百驷，归毕之宝，以诘其成。

陖子□胡□东牡，见许男于洧上。祭父以天子命辞曰：去兹羔，用玉帛见。

许男不敢辞，还取束帛加璧，□毛公举币玉。是日也，天子饮许男于洧上。

天子曰：朕非许邦，而恤百姓□也。咎氏宴饮母有礼，许男不敢辞，升坐于出尊，乃用宴乐。

天子赐许男骏马十六，许男降，再拜空首，空首，乃升平坐。及暮，天子遗许男归。

癸亥，天子乘鸟舟龙卒浮于大沼。夏庚午，天子饮于洧上，乃遣祭父如圃郑，用□诸侯。

辛未，天子北还，钓于渐泽，食鱼于桑野。丁丑，天子里圃田之路，东至于房，西至于□丘，南至于桑野，北尽经林煮□之薮，南北五十□十虞。

东虞曰兔台，西虞曰栎丘，南虞曰□富丘，北虞曰相其御，虞曰□来十虞所。

□辰，天子次于军丘，以畋于薮□。甲寅，天子作居范宫，以观桑者，乃饮于桑中。

天子命桑虞出□桑者，用禁暴人。仲夏甲申，天子□所。庚寅，天子西游，乃宿于祭。

壬辰，祭公饮天子酒，乃歌昊天之诗。天子命歌，南山有𢅇。乃绍宴乐。丁酉，天子作台，以为西居。

壬寅，天子东至于雀梁。甲辰，浮于荣水，乃奏广乐。季夏庚□，休于范宫。

仲秋丁巳，天子射鹿于林中，乃饮于孟氏，爰舞白鹤二八；还宿于雀梁。季秋辛巳，天子司戎于□来，虞人次御。

孟冬鸟至，王臣□弋。仲冬丁酉，天子射兽，休于深，雚得麋麇豕鹿四百有二十，得二虎九狼，乃祭于先王，命庖人熟之。

戊戌，天子西游，射于中□，方落草木鲜，命虞人掠林除薮，以为百姓材。

是日也，天子北入于邴，与井公博三日而决。辛丑，塞，至于台，乃大暑除。

天子居于台，以听天下之远方□之数，而众从之。是以选扐乃载之神人□之能数也，乃左右望之，天子乐之，命为□而时□焉，□其名曰□公去乘人□。

犹□有虎在乎葭中天子将至，七萃之士高奔戎请生捕虎，必全之，乃生捕虎而献之。

天子命之为柙而畜之东虞，是为虎牢。天子赐奔戎畋马十驷，归之太牢，奔戎再拜稽首。

丙辰，天子北游于林中，乃大受命而归。仲秋甲戌，天子东游，次于雀梁，□蠹书于羽林。

季秋□乃宿于房，毕人告戎，曰房翟来侵。天子使孟纾如毕讨戎，霍侯旧告薨。

天子临于军丘，狩于薮。季冬甲戌，天子东游，饮于留祈，射于丽虎，读书于黎丘。

□献酒于天子，乃奏广乐。天子遗其灵鼓，乃化为黄蛇。是日，天子鼓道其下而鸣，乃树之桐，以为鼓则神且鸣，则利于戎，以为琴则利。

□于黄泽，东游于黄泽，宿于曲洛。废□，使宫乐谣曰：黄之池，其马喷沙，皇人威仪，黄之泽，其马喷玉，皇人受谷。

丙辰，天子南游于黄□室之丘，以观夏后启之所居乃□于启室。天子筮猎华泽，其卦遇讼。

逢公占之曰：讼之：繇薮泽苍苍，其中□，宜其正公，戎事则从，祭祀则憙，畋猎则获。

□饮逢公酒，赐之骏马十六，𫄨纻三十。箧逢公再拜稽首。赐筮史狐□有阴雨，梦神有事，是谓重阴。

天子乃休。日中大寒，北风雨雪，有冻人。天子作诗三章以哀民曰：我徂黄竹，□员𮤲寒。

帝收九行，嗟我公侯，百辟冢卿，皇我万民，旦夕勿忘。我徂黄竹，□员𮤲寒。

帝收九行，嗟我公侯，百辟冢卿，皇我万民，旦夕勿穷。有皎者骆，翩翩其飞，嗟我公侯，□勿则迁。

居乐甚寡，不如迁土，礼乐其民。天子曰：余一人则淫，不皇万民。□登乃宿于黄竹。

天子梦羿射于涂山，祭公占之，疏□之□。乃宿于曲山。壬申，天子西升于曲山。

□天子西征，升九阿，南宿于丹黄。戊寅，天子西升于阳□，过于灵□井公博，穆乃驾鹿以游于山上，为之石主。

而□阗𫐉，乃次于浢水之阳。吉日丁亥，天子入于南郑。

古文之虚，皇帝之闾，乃□先生九观，以诏后世。己巳，天子□征，舍于菹台。

辛未，纽菹之兽，于是白鹿一牾乘逸出走。天子乘渠黄之乘□焉。天子丘之，是曰五鹿。

官人之□是丘。□其皮，是曰□皮，□其脯，是曰□脯。天子饮于漯水之上，官人膳鹿献之天子，天子美之，是曰甘。

癸酉，天子南祭白鹿于漯□，乃西饮于草中，大奏广乐，是曰乐人。甲戌，天子西北□。

姬姓也，盛柏之子也。天子赐之上姬之长，是曰盛门。天子乃为之台，是曰重璧之台。

戊寅，天子东狃于泽中，逢寒疾。天子舍于泽中，盛姬告病，天子怜之，□泽曰寒氏。

盛姬求饮，天子命人取浆而给，是曰壶輲。天子西至于重璧之台，盛姬告病，□天子哀之，是曰哀次。

天子乃殡盛姬于毂丘之庙。壬寅，天子命哭，启为主、祭父宾丧，天子王女叔㛗为主。

天子□宾之，命终哀礼。于是殇祀而哭。内史执策，官人□兀职，曾祝敷筵席、设几。

盛馈具：肺盐羹、胾脯、枣酏、醢、鱼腊、糗、韭百物。乃陈腥俎十二、乾豆九十、鼎敦壶尊四十器。

曾祝祭食，进肺盐祭酒，乃献丧主伊扈，伊扈拜受。□祭女又献女主叔㛗，叔㛗拜受。

祭□祝报祭，觞大师。乃哭即位。毕哭，内史□策而哭，曾祝捧馈而哭，御者□祈而哭。

抗者觞夕而哭，佐者承斗而哭，佐者衣裳佩□而哭，乐□人陈琴瑟□竽籥荻筦而哭，百□众官人各□其职事以哭，曰：士女错踊，九□乃终。

丧主伊扈，哭出造舍庐，父兄宗姓及在位者从之，佐者哭，且彻馈及壶鼎俎豆，众宫人各□其职，皆哭而出。

井利□事后出而收。癸卯大哭，殇祀而载。甲辰，天子南葬盛姬于乐池之南。

天子乃命盛姬□之丧，视皇后之葬法，亦不邦后于诸侯。河济之间共事，韦谷黄城三邦之士辇丧。

七萃之士抗者即车，曾祝先丧，大匠御棺。日月之旗，七星之文。鼓钟以葬，龙旗以□，鸟以建鼓，兽以建钟，龙以建旗。

曰丧之先后及哭踊者之间，毕有钟旗□百物丧器，井利典之，列于丧行，靡有不备。

击鼓以行丧，举旗以劝之，击钟以止哭，弥旗以节之。曰□祀大哭九而终丧。

出于门，丧主即位，周室父兄子孙倍之，诸侯属子王吏倍之，外官王属七萃之士倍之，姬姓子弟倍之，执职之人倍之，百官众人倍之，哭者七倍之。

踊者三十行，行萃百人。女主即位，嬖人群女倍之，王臣姬姓之女倍之，宫官人倍之，宫贤庶妾倍之。

哭者五倍，踊者次从。曰天子命丧，一里而击钟止哭。曰臣人哭于车上，曾祝哭于丧前，七萃之士哭于丧所。

曰小哭错踊，三踊而行，五里而次。曰丧三舍，至于哀次，五舍，至于重璧之台。

乃休。天子乃周姑繇之水以圜丧车，是曰□车。曰殇祀之。孟冬辛亥，邢侯、曹侯来吊，内史将之以见天子。

天子告不豫而辞焉。邢侯、曹侯乃即太子，太子哭出庙门以迎邢侯，再拜劳之。

侯不答拜。邢侯谒哭于庙，太子先哭而入，西向即位，内史宾侯北向而立，大哭九。

邢侯厝踊三而止。太子送邢侯至庙门之外，邢侯遂出。太子再拜送之。曹侯庙吊入哭，太子送之，亦如邢侯之礼。

壬子，天子具官见邢侯、曹侯。天子还返，邢侯、曹侯执见拜天子之武一。

天子见之，乃遣邢侯、曹侯归于其邦，王官执礼共于二侯如故。曰天子出宪，以或禭赗。

癸丑，大哭而□。甲寅，殇祀，大哭而行，丧五舍于大次，曰丧三日于大次，殇祀如初。

辛酉，大成，百物皆备。壬戌，葬，史录繇鼓钟，以亦下棺。七萃之士□士女错踊九，□丧下。

昧爽，天子使嬖人赠用文锦明衣九领，丧宗伊扈赠用变裳，女主叔㛗赠用茵组，百嬖人官师毕赠，井利乃藏。

报哭于大次，祥祠□祝丧，罢哭，辞于远人。为盛姬谥曰哀淑人。天子丘人是曰淑人之丘。

乙丑，天子东征，舍于五鹿，叔姓思哭，是曰女㛗之丘。丁卯，天子东征，钓于漯水，以祭淑人，是曰祭丘。

己巳，天子东征，食马于漯水之上，乃鼓之棘，是曰马主。癸酉，天子南征，至于菹台。

仲冬甲戌，天子西征，至于因氏。天子乃钓于河，以观姑繇之木。丁丑，天子北征。

戊寅，舍于河上，乃致父兄子弟王臣姬□祥祠毕哭，终丧于嚣氏。己卯，天子西济于河，嚣氏之遂。

庚辰，舍于茅尺，于是禋祀，除丧始乐，素服而归，是曰素氏。天子遂西南。

癸未，至于野王。甲申，天子北升于大北之隥，而降休于两柏之下。天子永念伤心，乃思淑人盛姬，于是流涕。

七萃之士葽豫上谏于天子曰：自古有死有生，岂独淑人。天子不乐，出于永思。

永思有益，莫忘其新。天子哀之，乃又流涕。是日辍　□。乙酉，天子西绝钘隥，乃遂西南。

戊子，至于盐。己丑，天子南登于薄山阗𫐉之隥，乃宿于虞。庚申，天子南征。

吉日辛卯，天子入于南郑。


